MATIYO 1
So Salsila ki Isa Al Masih
Giyai i salsila ki Isa Al Masih a moriyataw o Daod a moriyataw o Ibrahim:

2 So Ibrahim na aya ama i Iskak,
si Iskak na ama i Yakob,
si Yakob na ama i Yodah ago so manga pagari niyan,
3 Si Yodah na ama i Piris ago si Sirah (aya ina iran na si Tamar),
Si Piris na ama i Hisron,
si Hisron na ama i Ram,
4 Si Ram na ama i Aminadab,
si Aminadab na ama i Nasin,
si Nasin na ama i Salmon,
5 Si Salmon na ama i Bowas (aya ina iyan na si Rahab),
Si Bowas na ama i Obid (aya ina iyan na si Rota),
Si Obid na ama i Yasay,
6 Na si Yasay na ama o Daod a so Dato.
So Daod na ama i Solaiman (aya ina iyan na so karoma
gowani i Oriyas),
7 Si Solaiman na ama i Rihobowam,
si Rihobowam na ama i Abiyas,
si Abiyas na ama i Asa,
8 Si Asa na ama i Yahosapat,
si Yahosapat na ama i Yoram,
si Yoram na ama i Osiyas,
9 Si Osiyas na ama i Yotam,
si Yotam na ama i Ahas,
si Ahas na ama i Hisikiyas,
10 Si Hisikiyas na ama i Manasih,
si Manasih na ama i Amon,
si Amon na ama i Yosiyas,
11 Si Yosiyas na ama i Yakoniyas ago si manga pagari niyan sii ko masa a kitataogen ko
manga Yahodi sa inged a Babilon.
12 Oriyan o kinitaog iran sa Babilon na
si Yakoniyas na inimbawata iyan si Siyaltiyal,
si Siyaltiyal na ama i Sorobabil,
13 Si Sorobabil na ama i Abiyod,
si Abiyod na ama i Iliyakim,
si Iliyakim na ama i Asor,
14 Si Asor na ama i Sadok,
si Sadok na ama i Akim,
si Akim na ama i Iliyod,
15 Si Iliyod na ama i Iliyasar,
si Iliyasar na ama i Mattan,
si Mattan na ama i Yakob,
16 Si Yakob na ama i Yosop a so karoma i Mariyam,
na si Mariyam na aya ina i Isa a bebetowan sa Al Masih.
17 Ipoon ko Ibrahim taman ko Daod na miyakasapolo ago pat ka apidi. Ipoon ko Daod
taman ko kinitaog sa Babilon na miyakasapolo ago pat ka apidi, na ipoon peman ko
kinitaog sa Babilon taman ko kinimbawataan ko Al Masih na miyakasapolo ago pat ka
apidi.
So Kinimbawataan ki Isa Al Masih
18 Giyai i kiyapakaokit o kinimbawataan ki Isa Al Masih. Si Mariyam a ina iyan na
matataalik a kapengaromaa on i Yosop. Ogaid na sii ko da iran pen kapakatepi na
kiyatokawan i Mariyam a miyaogat sekaniyan a nggolalan ko Soti a Roh.
19 Si Yosop a pengaroma on na maontol a mama, na kagiya di niyan kabaya o ba niyan
pakapekayaa si Mariyam ko hadapan o manga taw na piyasad iyan sa ginawa niyan a
makipembelag on sa masolen.
20 Ogaid na sii ko kapepamimikirana niyan sii na mipeyag rekaniyan so isa a malaikat o
Kadnan a miyakaokit sa taginepen. Pitero iyan a "Hey Yosop, wata o Daod, di ngka
keleken a kapengaromaa ngka ki Mariyam, ka so wata a inikaogat iyan na poon ko Soti a
Roh.
21 Pembawata sekaniyan sa mama, na betowi ngka sekaniyan sa Isa, ka sebeten iyan so
manga pagtaw niyan ko manga dosa iran."
22 Miyanggolaola ini langon kaan mitoman so pitero o Kadnan a nggolalan ko Nabi a:
23 “Keogat so raga na pembawata sa mama, na mbetowan iran sa Imanowil," a aya maana
niyan na "Sisii rektano so Allah."
24 Na kagiya makanaw si Yosop na tiyoman iyan so inisogo on o malaikat o Kadnan na
piyangaroma niyan si Mariyam.
25 Ogaid na da niyan den keromaa si Mariyam taman sa da niyan pen mimbawata so wata
a mama. Na bitowan den i Yosop sa Isa.
MATIYO 2
So manga Pamimitoon a poon sa Sebangan
Inimbawata si Isa sa siti a Bitlihim sa Yodiya sii ko kandadato i Hirod. Sa masa oto na
aden a manga pamimitoon a miyakaoma sa Yarosalim a poon sa sebangan.
2 Miyangingise siran a "Anda so gopen inimbawata a Solotan o manga Yahodi? Miyailay
ami so bitoon iyan ko kiyasebang iyan, na somiyong kami sii ka simbaan ami."
3 Kagiya maneg ai o Dato Hirod na miyasosa so pamikiran iyan taman ko langon a taw sa
Yarosalim.
4 Na piyakitawag iyan so langon o manga poporo a imam o manga Yahodi ago so manga
goro ko Kitab, na iniise iyan kiran o anda ipembawata so Al Masih.
5 Pitero iran on a "Sii sa siti a Bitlihim sa Yodiya, ka giyai i inisorat o Nabi:
6'Seka, Bitlihim, sa inged a Yodah,
kena a ba ka lebi a mitatanan
sii ko manga ala a siti sa Yodah
ka pekapoon reka so isa a dato
a tegikor ko manga pagtaw aken a Israil.' "
7 So kiyanega sii i Hirod na piyakisogoan iyan so manga pamimitoon sa da a matao ron
na kiyatokawan iyan kiran so ponto a oras a kiyasebang o bitoon.
8 Na piyakasong iyan siran sa Bitlihim a tig iyan "Ikano roo den na mbabanoga niyo
piyapiya angkoto a wata. Amay ka matoon iyo na pakitokawi niyo raken kaan ako ron
mambo makasong, ka simbaan aken."
9 Oriyan o kiyapamakinega iran ko dato na lomiyalakaw siran. Na sii ko kapelalakaw iran
na so bitoon a miyailay iran ko kiyasebang iyan na moona kiran taman sa tomiyareg ko
kaporoan o walay a katatagoan ko wata.
10 Kagiya mailay iran so bitoon na tanto siran a miyababaya.
11 Somiyoled siran ko walay na miyailay iran so wata a ped iyan si Mariyam a ina iyan,
na miyamanodiyod siran ko wata ago sinimba iran sekaniyan. Na likaan iran so pontir
iran na bigan iran sa manga pamemegayan a bolawan, doka ago lana mamot a bebetowan
sa mira.
12 Oriyan iyan na komiyasoy siran ko inged iran a miyokit ko salakaw a lalan, ka
piyakaiktiyar siran o Kadnan a nggolalan ko taginepen sa di siran kesoy ki Hirod.
So Kiyapagapas sa Misir
13 Kagiya makalalakaw siran den na mipeyag ki Yosop so isa a malaikat o Kadnan a
miyakaokit sa taginepen, na tig iyan a "Mbowat ka na kowaa ngka so wata ago si ina iyan
na pagapas kano sa Misir. Tareg kano roo taman sa matero aken rekano a komasoy kano,
ka pembabanogen i Hirod so wata, ka mbonoon iyan."
14 Na mimbowat si Yosop na kinowa niyan so wata ago si ina iyan sangkoto den a
kagagawii, na somiyong siran sa Misir
15 A ron siran komiyaden taman ko kiyapatay i Hirod. Miyanggolaola ini a aya kinitoman
o pitero o Kadnan a nggolalan ko Nabi a "Tiyawag aken so wata aken sa ganat den sa
inged a Misir."
So Kiyapamonoa ko manga Wata
16 Kagiya masipat i Hirod a miyaakal sekaniyan o manga pamimitoon na tanto a
kiyararangitan. Na inisogo iyan a pemonoon so langon o manga wata a mama roo sa
Bitlihim ago so midadair on a manga darpa a miyakadowa ragon a idad iyan ago so da
pen madowa ragon, a mipepasod ai ko kiyatokawan iyan ko manga pamimitoon
makapantag ko masa a kiyasebang o bitoon.
17 Samaoto na minitoman den so pitero o Nabi Yaramiyas a:
18 “Aden a lagam a pekeneg roo sa Ramah
a dii ndidiyagaw ago tanto a mboboko;
si Rakil na ipenggoraok iyan so manga wata iyan,
na di kebaya o ba katayoi
ka miyamatay siran den."

So Kiyakasoy a poon sa Misir
19 Kagiya matay den si Hirod na mipeyag ki Yosop so malaikat o Kadnan roo sa Misir a
miyakaokit sa taginepen,
20 Na tig iyan a "Mbowat ka na kowaa ngka so wata ago si ina iyan na kasoy kano sa
inged a Israil, ka miyatay den so manga taw a miyanamar sa kambonoa iran ko wata."
21 Na mimbowat si Yosop na kinowa niyan so wata ago si ina iyan na komiyasoy siran sa
inged a Israil.
22 Ogaid na kagiya maneg iyan a si Arkilaos na aya den Dato sa Yodiya a minisambi ki
Hirod a ama iyan na miyalek si Yosop o ba roo baling. Na sabap sa piyakaiktiyar
sekaniyan a nggolalan ko taginepen na somiyong ko probinsiya a Galili
23 Na sii siran komiyaden ko siti a bebetowan sa Nasarit. Giyanan i kinitoman o pitero o
manga nabi a "Mbetowan sekaniyan sa taw sa Nasarit."
MATIYO 3
So Kapepangosiyat i Yahiya a Pananalawat
Sangkoto a manga gawii na miyakagemaw si Yahiya a Pananalawat a dii mangosiyat roo
ko mitataog a kaden sa Yodiya
2 A ipepangosiyat iyan a "Talikodi niyo so manga dosa niyo, ka miyakarani den so
Ndatoan o Allah!"
3 Si Yahiya i miyaaloy o Nabi Isayas isako teroon iyan a
"Aden a pepananalo roo ko mitataog a kaden:
'Tiyagara niyo so lalan para ko Kadnan;
pakatitowa niyo so manga lalan a pagokitan iyan!' "
4 So nditaren i Yahiya na pimbaalan a bombol a onta, na sesambitan sekaniyan sa kobal.
Aya pangenengken iyan na manga tarapan ago gola a teneb.
5 Pepamanong on so manga taw a poon sa Yarosalim, ago sa dalem a inged a Yodiya, ago
poon ko manga darpa a midadair ko lawasaig a Yordan.
6 Di ran dii teobaten so manga dosa iran, na pepanalawatan iyan siran roo ko lawasaig a
Yordan.
7 Ogaid na kagiya mailay i Yahiya a madakel a manga Parisi ago manga Sadosi a
pepamanong on a pemakisalawat na pitero iyan kiran a "Hey sekano a manga nipay,
antawaa i miyakalalang rekano sa kapalagowi niyo ko kapendadaneg o Allah a magaan
den mitalingoma? 8 Alina niyo so manga olaola niyo kaan mailay o ba niyo katalikodi so
manga dosa niyo.
9 Na di niyo pipikira i ba niyo kapalagowi so kandanega rekano sabap sa manga
mbawataan kano o Ibrahim. Ka teroon ko rekano a apiya angkai a manga ator na kebaloy
o Kadnan a manga mbawataan o Ibrahim.
10 Mititiyagar den so patok a ipeta ko manga kayo taman ko manga bekaw niyan. Oman i
kayo a di magonga sa mapiya na petaan na ipelebad ko apoy.
11 “Ipepanalawat aken rekano so ig sabap ko kapepanalikodi niyo ko manga dosa niyo.
Ogaid na so pekaoma a telondog raken na lebi a mala i gees a di saken, na apiya so manga
tinilas iyan na kena a ba ako mapapatot a magawid on. Ipenalawat iyan rekano so Soti a
Roh ago apoy.
12 Perambiten iyan so nigo a ipemalid iyan piyapiya ko ilaw. Penimoon iyan so
malimegas on ko taliyong, ogaid na totongen iyan so okap ko apoy a di den kepareng."
So Kiyasalawati ki Isa
13 Sa masa oto na inawaan i Isa a Galili na somiyong sa lawasaig a Yordan ka
pekisalawat ki Yahiya.
14 Ogaid na tipengan somapar i Yahiya a tig iyan a "Aya patot na saken i pekisalawat
reka, na ino ai a seka baden i somiyong raken?"
15 Somimbag si Isa a "Nggolalanen ka den ai imanto, ka giyai i patot a katomana ta ko
langon o ipapaliyogat o Allah." Na miniyog si Yahiya.
16 Sii den ko kiyasalawati ki Isa na mimbaton sekaniyan ko lawasaig. Sarta den a
kiyalekaan a kasorgaan, na miyailay niyan so Roh o Allah a petena a datar o marapatik na
tomiyana rekaniyan.
17 Na miyakapoon a sowara sa kasorgaan a tig iyan a "Giyanan so pekebabayaan ko a
Wata aken a tanto aken a ikasosoat."
MATIYO 4
So Kiyatepengi o Iblis ki Isa
Oriyan iyan na inagak si Isa o Roh roo ko mitataog a kaden kaan katepengi o Iblis.
2 Da a ba niyan miyakan ko miyakapat polo ka kadaondaw ago kagagawii, na oriyan oto
na riyaot a ongosongos.
3 Na miyakaoma rekaniyan so Iblis a tepeng on, na tig iyan a "O Wata ka o Allah na
sogoon ka sangkai a manga ator a mbabaloy a paan."
4 Somimbag si Isa a "Misosorat ko Kitab a 'Kena bo a ba aya ipekeoyag o taw na so paan,
ka so oman i katero a pepekapoon ko ngari o Allah.' "
5 Na inowit sekaniyan o Iblis roo sa Yarosalim a so Soti a Siti na piyakatindeg iyan ko
poroporo o Timplo na pitero iyan on a
6 “O Wata ka o Allah na petiyolog ka roo sa baba, ka misosorat ko Kitab a
'Sogoon iyan so manga malaikat iyan
sa kapagipata iran reka;
papaladen ka o manga lima iran
kaan di kisosong so ai ngka ko ator.' "
7 Na pitero rekaniyan i Isa a "Misosorat mambo ko Kitab a 'Di ngka tepengi so Kadnan a
Tohan ka.' "
8 Na inowit sekaniyan peman o Iblis roo ko tanto a maporo a palaw na piyakiilay niyan
on so langon a ndatoan ko doniya ago so manga kakawasaan on,
9 Na pitero o Iblis a "O sodiyodi ago simbaan ako ngka na imbegay aken reka ini langon."
10 Pitero on i Isa a "Awa ka den Iblis! Ka misosorat ko Kitab a 'So Kadnan a Tohan ka i
simbaa ngka, na sekaniyan bo i pangongonotani ngka!' "
11 Na inawaan o Iblis si Isa na sarta a aden a miyamakaoma on a manga malaikat na
piyanalagadan iran.
Inepoonan i Isa so Galebek iyan sa Galili
12 Kagiya maneg i Isa a miyakalaboso si Yahiya na komiyasoy sekaniyan sa Galili.
13 Inawaan iyan a Nasarit na roo miyaling sa Kapirnaom a matatago ko kilid a Ranaw a
Galili sii ko masasakop a Sibolon ago Naptali.
14 Giyanan i kinitoman o pitero o Nabi Isayas a
15 “Giya inged a Sibolon ago inged a Naptali
sii tampar sa ragat ko sabala a lawasaig a Yordan
roo sa Galili a babalingan o kena a ba manga Yahodi --
16 So manga taw a kibabaling sa maliboteng
na miyamakailay sa tanto a masindaw,
na siran oto a kipagiinged ko along o kapatay
na piyanga lilindawan o sindaw."
17 Ipoon roo na dii mangosiyat si Isa a di niyan dii teroon a "Panalikodi niyo so manga
dosa niyo, ka miyakarani den so Ndatoan o Allah."
Piyanawag i Isa so Paganay a manga Sokbat iyan
18 Sii ko kapelalakaw i Isa ko kilid a Ranaw a Galili na miyailay niyan so dowa kataw a
magari a si Simon a bebetowan sa Pidro ago so pagari niyan a si Andriyo. Pepamiyala
siran sa ranaw, ka manga panginginseda siran.
19 Pitero kiran i Isa a "Song kano sii na onot kano raken, ka mbalowin ko sekano a
pepamangowa ko manga taw."
20 Na sarta den a inawaan iran so manga biyala iran na miyonot siran on.
21 Tomiyaros sekaniyan lomalakaw na miyailay niyan so ped pen a magari a si Santiyago
ago si Yahiya a manga wata i Sibidi. Sisii siran ko awang a ped iran so ama iran a
pepangoripan iran so manga poket iran. Tiyawag siran i Isa
22 Na sarta a inawaan iran so awang ago so ama iran na miyonot siran on.
Piyamakapiya i Isa so Pepanga sasakit
23 Miyagenebeneb si Isa ko dalem a inged a Galili a pepangendao sii ko manga sinagoga
o manga Yahodi ago pepakalangkapen iyan so Mapiya a Totol makapantag ko Ndatoan o
Allah. Pepamakapiyaan iyan pen so manga taw a pepanga sasakit a apiya antonaa i
paniyakit iran o di na gedamen.
24 Lomiyangkap so totol mipantag rekaniyan sa dalem a inged a Siriya, na pepangowiten
rekaniyan o manga taw so langon a pepanga sasakit a mbarambarang den i paniyakit, a so
kikararasay, so kisosookan a saitan, so manga pendalikaanen, ago so kikapaparalais, na
piyamakapiya niyan siran.
25 Na tanto a madakel a taw a pepamanondog rekaniyan a poon sa Galili, sa Dikapolis, sa
Yarosalim, sa Yodiya, ago so manga inged sa sabala a lawasaig a Yordan.
MATIYO 5
So Kiyapangosiyat i Isa sii ko Bobongan
Kagiya mailay i Isa angkoto a madakel a taw na tomiyakedeg ko bobongan na miyontod
roo. Mitimotimo on so manga sokbat iyan
2 Na piyangendao niyan siran a tig iyan a
3 “Rarakmatan so manga miskin a pepamagamal,
ka rek iran so Ndatoan o Allah.
4 Rarakmatan so dii mamakamboko,
ka pekapiyaan bo so manga ginawa iran.
5 Rarakmatan so dii mangalimbabaan
ka mapekewali iran so doniya.
6 Rarakmatan so siran oto a ipekeor ago ipekewaw iran so kaontol,
ka pekaosogen siran on bo.
7 Rarakmatan so manga makapediin.
ka ikepedi siran mambo.
8 Rarakmatan so manga popoti i poso,
ka keilay iran so Allah.
9 Rarakmatan so siran oto a mananamar sa kapakalilintad o manga taw,
ka mbetowan siran sa manga wata o Allah.
10 Rarakmatan so siran oto a masasatro sabap ko kaontol iran,
ka rek iran so Ndatoan o Allah.
11 “Rarakmatan kano igira a piyagongatongat kano ago siyatro o manga taw a di ran dii
matero so langon a mbarambarang a marata a di benar makapantag rekano sabap raken.
12 Pakapipiyaa niyo a ginawa niyo na ba kano den pekebabaya, ka mala a balas a
ititiyagar rekano roo sa kasorgaan. Datar oto mambo a kiyasatroa iran ko manga nabi a
miyanga oonaan iyo a miyaginetaw.
Timos ago Solo
13 “Sekano i timos o manga manosiya. Ogaid na o so timos na kadaan sa taam na
andamanaya i kapekaasala ko taam iyan? Kiyadaan den ai sa bali, na baden pelebaden ago
pendapodapoan o manga taw.
14 “Sekano i solo o doniya. So siti a miyabangon ko bobongan na di den mapegma.
15 Na da a taw a tomentem sa palitaan a ba niyan tongkopa, ka imbatog iyan sa poro kaan
makalindaw ko langon a sisii ko walay.
16 Datar oto mambo na pakalindawa niyo so sindaw niyo ko kamamasaan o manga taw
kaan iran mailay so manga pipiya a galebek iyo, na go iran bo mapodi so Ama iyo a
ndodo sa kasorgaan.
So Kitomanen ko Kitab
17 “Di niyo pipikira i ba aya inisong aken sii na so kapekadaa ko ko Kitab o Mosa o di na
so manga Sorat o manga nabi. Kena a ba ako sii somiyong sa ba aken ai pekadaa, ka
sabap sa an aken mitoman.
18 Ka teroon ko rekano a mataan den a taman sa aden a langit ago lopa, na di den keda so
apiya satiman bo a batang o di na titik o Kitab taman sa palaya den mitoman.
19 Kagiya ka maoto na apiya antawaa i pesogok ko apiya miyakaitoito bo a sogoan
angkai a Kitab ago ipepangendao niyan ko ped so kasogoka iran on, na mbetowan
sekaniyan sa lebi a mababa ko Ndatoan o Allah. Ogaid na apiya antawaa i petoman
sangkai a manga sogoan ago ipepangendao niyan ko ped so katomana iran on, na
mbetowan sekaniyan sa mala ko Ndatoan o Allah.
20 Teroon ko rekano a o so kapetomana niyo ko kabaya o Allah na kena a ba mapiya a di
so kapetomana on o manga goro ko Kitab ago so manga Parisi, na di kano den pekasoled
ko Ndatoan o Allah.
So Rarangit
21 “Katawan iyo a miyatero gowani ko manga taw a 'Di ka pemono; na apiya antawaa i
makapemono na kewit ko pangongokom.'
22 Ogaid na teroon ko rekano imanto a oman i isa a pekerarangitan iyan so pagari niyan
na kewit ko pangongokom; na apiya antawaa i pembasa ko pagari niyan sa 'Da a oked ka,'
na kewit ko lebi a maporo a kokoman; na apiya antawaa i petero sa 'Lalong ka,' na
kiyarong ko kilebaden rekaniyan ko apoy sa kanarakaan.
23 “Sabap san na amay ka isepaat ka so pamemegayan ka ko Allah sii ko aparan na o
katademi ngka roo a aden a iperido reka o pagari ngka
24 Na begaken ka pasin so pamemegayan ka sii ko danga o aparan, na song ka ko pagari
ngka. Daan ka on a pakingginawai, na go ka bo kasoy ko aparan na sapaaten ka on den so
pamemegayan ka ko Allah.
So Kapasada ko Rido iyo ago so Pendimanda reka
25 “O aden a pendimanda reka na pakipeliwanaga ka rekaniyan nggagaan sii ko kapesong
iyo ko dii kokoman. Ka amay ka makaoma kano roo sa kapekadarpaa niyan reka ko
pangongokom, na o ba ka baden palada o pangongokom ko polis, na kekalaboso ka den.
26 Teroon ko reka a mataan den a di ka on den makaliyo taman sa kabayadan ka sa
tarotop so molta reka.
So Kasebo
27 “Katawan iyo a miyatero gowani a 'Di ka pesebo.'
28 Ogaid na teroon ko rekano imanto a apiya antawaa i pegilay ko babay a sarta a
kagegedian on, na miyakasebo on den sii ko poso iyan.
29 Kagiya ka maoto na o so kawanan a mata ngka na pekewitwit ka niyan ko
kapakandosa, na sowata ngka on na lebaden ka. Ka tomo reka a kadaan so lawas ka sa isa
a anggaota a di sa ba milebad ko kanarakaan so langon o lawas ka.
30 Na o so kawanan a lima ngka na pekewitwit ka niyan ko kapakandosa, na potola ngka
on na lebaden ka. Ka tomo reka a kadaan ka sa sabala a lima a di sa ba milebad sa
kanarakaan so langon o lawas ka.
So Kapakimbelag
31 “Miyatero pen gowani a 'Apiya antawaa i makipembelag ko karoma niyan a babay na
begi niyan sa sorat a kapasadan ko kambelag.'
32 Ogaid na teroon ko rekano imanto a apiya antawaa i makipembelag ko karoma niyan a
babay, asar a da makasebo so babay, na mapakapesina niyan so babay o makipangaroma
peroman. Na apiya antawaa i pengaroma ko babay a inimbelag na makapesina mambo.
Manga Sapa
33 “Katawan iyo pen a miyatero gowani ko manga taw a 'Di ngka mbarobaa so samaya a
ka, ka penggolalanen ka baden so inisemaya a ka ko Kadnan.'
34 Ogaid na teroon ko rekano imanto a di kano den pesepa. Di ngka pesepaan so
kasorgaan, ka aya korsi o Allah.
35 Di ngka pesepaan so doniya, ka aya niyan dadapoan. Di ngka pesepaan a Yarosalim,
ka giyai i siti o Kababantogan a Dato.
36 Di ngka pesepaan so olo ngka, ka di ngka mapekapoti o di na mapekaitem apiya so
sawaro bo ko bok ka.
37 Igira a aden a pemataanan iyo na aya niyo bo teroa na 'Oway,' o di na 'Di,' ka o
kalawani pen angkai a peteroon iyo na sii oto poon ko Iblis.
So Kasaop
38 “Katawan iyo a miyatero gowani a 'So mata na mbayadan a mata, na so ngipen na
mbayadan a ngipen.'
39 Ogaid na teroon ko rekano imanto a di ngka pagatowi so marata a taw. O aden a tepi
reka ko kawanan a bies ka, na pakitepin ka on pen so diwang.
40 O aden a pendimanda reka kaan iyan maagaw so bangkala a ka na began ka on pen so
gerab ka.
41 O tegela o sondaro sa kaawidi ngka ko awid iyan sa isa ka kilomitro, na awidi ngka sa
dowa ka kilomitro.
42 Begi ngka so pepangni reka, na di ngka telikodi so kebaya reka motang.
So Kababayai ko manga Ridoay
43 “Katawan iyo a miyatero gowani a 'Kababayai ngka so siringan ka na kagowaden ka so
ridoay ngka.'
44 Ogaid na teroon ko rekano imanto a kababayai niyo so manga ridoay niyo na
pangangarapanen iyo so manga taw a pesetro rekano.
45 Ka giyanan i kapepakiilain iyo sa manga wata kano o Ama iyo a ndodoo sa kasorgaan.
Ka pepakasindaon iyan so alongan ko manga rarata a taw ago so manga pipiya, na
pembegan iyan mambo sa oran so manga oontol ago so di maontol.
46 O aya niyo bo pekebabayaan na so manga taw a pekebabaya rekano na ino kano roo
kebalasi? Apiya so manga panenekat sa bowis na di san dii nggolaola.
47 Na o aya niyo bo peselamen na so manga pagari niyo na antonaa i di niyo dii
nggolaolaan a lawan ko makakakalilid a olaola? Apiya so manga kapir na di san dii
nggolaola.
48 Kagiya ka maoto na tarotopa niyo so paparangayan iyo a datar o katatarotop o
paparangayan o Ama iyo a ndodoo sa kasorgaan.
MATIYO 6
So Kapesidka
"Iktiyari niyo o ba niyo nggolaolaa so ipapaliyogat o agama niyo ko kamamasaan o
manga taw a kapakiilailain kiran bo. O giyanan i di niyo dii nggolaolaan na da den a
kibalas rekano o Ama iyo a ndodoo sa kasorgaan.
2 Kagiya ka maoto na igira a pembegan iyo so manga miskin na di ngka pepakalangkapa
sa ba ipemogiyong a datar o pesowaan o manga makiilailain sii ko manga sinagoga ago
manga lalan kaan siran pekebantog o manga taw. Teroon ko rekano a mataan den a roo bo
taman so imbalas kiran.
3 Ka igira a pembegan ka so miskin, na di ngka pekitokawi ko diwang a lima ngka o
antonaa i dii nggolaolaan o kawanan a lima ngka
4 Kaan mapagema so kapembegay ngka. Na so Ama a ka a pegilay ko dii manggolaola a
pageemaan na mbalasan ka niyan.
So Ndao i Isa makapantag ko Kapangangarapan
5 “Igira a pepangangarapan kano na di niyo perawata so dii mamagomanta a pekebabaya
siran tomindeg sii ko manga sinagoga ago sii ko manga mbalakaan o manga lalan kaan
siran mailay o manga taw. Teroon ko rekano a mataan den a roo bo taman so imbalas
kiran.
6 Ogaid na amay ka pengangarapan ka na soled ka ko rowang ka na lekebi ngka so
pintoan, na ron ka pangangarapan ko Ama a ka a di keilay. Na so Ama a ka a pegilay ko
dii manggolaola sa masolen na mbalasan ka niyan.
7 Sii ko kapepangangarapan iyo na di kano pemberak a datar o dii nggolaolaan o manga
kapir. Ka pipikiren iran a pagamponen siran sabap ko di ran dii katero sa madakel.
8 Di niyo siran seyani, ka katawan den o Ama iyo o antonaa i kailangan iyo sii ko da niyo
ron pen kapamangni.
9 “Giyai i ibarat o kapangangarapan iyo:

'Hey Ama ami a sesan sa kasorgaan,
kapagadatan so soti a ingaran ka.
10 Makatalingoma so Ndatoan ka.
Matoman so kabaya a ka sii sa doniya
a datar o kapetomana on san sa kasorgaan.
11 Began ka rekami imanto so pangenengken
a kailangan ami sangkai a gawii.
12 Rilaan ka rekami so manga sala ami
a datar mambo o kiyarilai ami ko miyamakasela rekami.
13 Di kami ngka pekigawiin
ka sabeta kami ngka baden ko Iblis.'

14 “Ka o rilai niyo so miyamakasela rekano, na perilaan kano mambo o Ama iyo a
ndodoo sa kasorgaan.
15 Ogaid na o di niyo siran rilai, na so Ama iyo na di niyan mambo perilaan so manga
sala iyo.
So Kapowasa
16 “Igira a di kano dii powasa na di niyo pekiilain a makaririmeng a paras iyo a datar o
pesowaan o dii mamagomanta. Peparas siran a mararata a ginawa iran kaan mailay o ped
a taw a di siran dii powasa. Teroon ko rekano a mataan den a roo bo taman so imbalas
kiran.
17 Ogaid na igira a di ka dii powasa na panagop ka ago panalday
18 Kaan da a matao ron o ba ka dii powasa, ka so bo so Ama a ka a di keilay i matao ron.
Na so Ama a ka a pegilay ko dii manggolaola sa masolen na mbalasan ka niyan.
Kakawasaan sa Kasorgaan
19 “Di kano penimo sa kakawasaan sii sa doniya a ron den binasaa o manga bobok ago
tangis, ago ron soledi o manga tekew sa kapenekewa iran on.
20 Ka panimo kano baden sa kakawasaan roo sa kasorgaan a di ron kebinasa o manga
bobok ago tangis, ago di kesoledan o manga tekew sa kapenekewa iran on.
21 Ka apiya anda matatago so manga kakawasaan ka, na ndodon mambo so masisingayo
o poso o ka.
So Solo o Lawas
22 “So mata na aya solo o lawas. O mapiya so mata ngka na kaliliwanagan so langon o
lawas ka.
23 Ogaid na o marata so mata ngka na kalilibotengan so langon o lawas ka. Kagiya ka
maoto na o so kaliwanag a madadalem reka na mbaloy a maliboteng na tanto den ai a
maliboteng!
24 “Da a taw a ba makipengongoripen ko dowa a kadnan. Aya sabap iyan na ikegowad
iyan so isa on ago kebabayaan iyan so ikadowa, o di na petomanen iyan so isa ago
pesodiin iyan so ikadowa. Di kepakay o ba makaperengan so kapakipengongoripen iyo ko
Kadnan ago so tamok.
Di Kano Pegawid a Akal
25 “Kagiya ka maoto na teroon ko rekano a di niyo pegawiden a akal so kaoyagoyag iyo o
antonaa i kekan iyo o di na keinom, aya pen so lawas iyo o antonaa i mapenditar iyo.
Ba di mala i kipantag so kaoyagoyag a di so manga pangenengken? Na ba di mala i
kipantag so lawas a di so manga nditaren?
26 Ilaya niyo so manga papanok. Kena a ba siran peseod aya pen o ba peperagon, na da a
ba iran peteliyongen. Apiya oto na pepageperen siran o Ama iyo a ndodoo sa kasorgaan.
Ba kano di lebi a mala i kipantag a di so manga papanok?
27 Antawaa rekano i ba niyan mapekalendo a omor iyan sa apiya isa bo ka oras ko
kipegawiden iyan on a akal?
28 “Na ino niyo pegawiden a akal so manga nditaren? Pandapati niyo o andamanaya i
kapemangeto o manga obarobar ko pangomaan. Kena a ba siran dii nggagalebek aya pen
o ba pepangaol sa penditaren iran.
29 Ogaid na teroon ko rekano a apiya so Solaiman a tanto a mala i kakawasaan na da a
nditaren iyan a ba datar sa kapiya i paras o isa sangkai a manga obarobar.
30 Kagiya dii ndiditaran o Allah sa datar ai so paotanotan a sisii den imanto ogaid na
kebisolan bo mapita, na ba di taralebi pen a penditaran kano niyan. Sayana kano a maito i
paratiyaya!
31 “Kagiya ka maoto na di niyo pakaaawida a akal iyo a di niyo dii teroon a 'Antonaa i
kekan ami?' o di na 'Antonaa i keinom ami?' o di na 'Antonaa i mapenditar ami?
32 Ka so langon taman ai na pananamaran komowa o manga kapir, na katawan den o
Ama iyo a ndodoo sa kasorgaan a kailangan iyo angkai a manga nganin.
33 Ogaid na onai niyo managontaman so Ndatoan iyan ago so katomana niyo ko kabaya
iyan na go rekano bo mambo kibegay angkai a manga nganin.
34 Kagiya ka maoto na di niyo pegawiden a akal o antonaa i mapenggolaola mapita, ka
aden pen a pekatalingoma on a ipegawid a akal iyo. Kiyatangkaan rekano so kipegawiden
a akal ko manga kamaregenan ko pekepantagan on a gawii.
MATIYO 7
So Kakokoma ko Ped
"Di niyo kokoma so ped, ka o ba kano mambo makokom.
2 Ka kokomen kano a datar o kapekokoma niyo ko ped, na saden sa ipekokom iyo kiran
na aya rekano den mambo kikokom.
3 “Ino ngka dii sagipaa so bayanek ko mata o pagari ngka a di ngka bo tatagoon sa
ginawa so troso sa mata ngka?
4 Ino ngka peteroa ko pagari ngka a 'Pakikowaan ka raken so bayanek sa mata ngka,'
amay ka aden bo a troso a matatago sa mata ngka?
5 Seka a dii magomanta! Daan ka a kowaa so troso sa mata ngka na go ka bo makailay
piyapiya sa kakekowaa ngka ko bayanek ko mata o pagari ngka.
6 “Di niyo mbegi sa soti a nganin so manga aso, ka o ba kano iran baden atowi ago
pangekeba. Na di niyo pagitogen so manga pirlas iyo ko danga o manga baboy, ka ba iran
den ai pelomega.
Pangni kano, Pangiloba kano, Panonotok kano
7 “Pepamangni kano baden, ka mbegan kano bo. Mbabanog kano, ka pekatoon kano.
Pepanonotok kano ko pintoan, ka pelekaan rekano.
8 Ka mbegan so oman i isa a pepamangni, na pekatoon so dii mbabanog, na pelekaan so
pintoan ko pepanonotok.
9 “Ba aden a isa rekano a mbegan iyan sa ator so wata iyan o pepamangni sa paan?
10 O di na mbegan ka bes sa nipay o pepamangni sa seda?
11 Kena! Apiya pen manga baradosa kano na matao kano bo megay sa manga pipiya a
pamemegayan ko manga wata iyo. Sabap san na so Ama iyo a ndodoo sa kasorgaan na
taralebi pen a pembegan iyan sa manga pipiya a nganin so pepamangni ron!
12 “Apiya antonaa i kabaya iyo a penggolaolaan rekano o ped na aya niyo kiran mambo
nggolaolaa, ka giyai i kiyaompongan ko manga ndao o Kitab o Mosa ago so manga Sorat
o manga nabi.
So Masimpit ago so Mabelang a Pintoan
13 “Okit kano ko masimpit a gimowa, ka mabelang so gimowa sa kanarakaan ago
madaya so lalan a isong on, na madakel a pegokit on.
14 Ogaid na maito so gimowa ago masimpit so lalan a isong ko kaoyagoyag, na maito a
taw i pepakatoon sii.
So Kayo ago so Onga niyan
15 “Iktiyari niyo so di benar a pepekapayag kon ko lalag o Allah, ka song siran rekano a
pepanaliba sa manga bilibili, ogaid na datar siran sa paparangayan o manga wawaraw a
manga iila a aso.
16 Aya niyo kiran kikilala na so ipegonga o manga galebek iran. Ibarat na so baleteken a
pamomolan na di magonga sa obas, na so soroken a kayo na di magonga sa korma.
17 Oman i mapiya a kayo na pepamangonga sa mapiya, ogaid na so kayo a pekesakit na
pegonga sa marata.
18 So mapiya a kayo na di pekaonga sa marata, na so kayo a pekesakit na di pekaonga sa
mapiya.
19 Oman i kayo a di magonga sa mapiya na petaan ago ipagitagon ko apoy.
20 Sabap san na aya niyo kikilala ko pepamangendao ko di benar na so ipegonga o manga
galebek iran.
21 “Kena a ba so oman i isa a dii tero sa kadnan ako niyan na pekasoled ko Ndatoan o
Allah, ka so bo so petoman ko kabaya o Ama aken a ndodoo sa kasorgaan.
22 Sii ko gawii a kapengokom na madakel a penggiraw raken sa 'Kadnan, Kadnan, sii ko
ingaran ka na piyayag ami so manga lalag o Kadnan. Sii ko ingaran ka na piyakaliyo ami
so manga saitan ko kisosookan, na madakel a manga ala i kabatowa a galebek a
miyanggolaola ami sii ko ingaran ka.'
23 Na peteroon ko kiran a 'Di aken sekano katawan. Awa kano raken a dii nggolaola sa
marata!'
So Maongangen ago so Lalong a dii Mbalay
24 “Oman i isa a pepakaneg sangkai a manga katero aken ago petomanen iyan na datar o
maongangen a mama a biyangon iyan so walay niyan sii ko lakongan.
25 Miyoran sa mala, na pimbagiyawan so manga lawasaig, na somiyamber so mabager a
ndo ago diyasengan iyan angkoto a walay, ogaid na da maoteng ka miyapagonay sii ko
lakongan.
26 “Ogaid na oman i pepakaneg sangkai a manga katero aken ago di niyan tomanen na
datar o lalong a mama a biyangon iyan so walay niyan sii ko peted.
27 Miyoran sa mala na pimbagiyawan so manga lawasaig, na somiyamber so mabager a
ndo ago diyasengan iyan angkoto a walay na miyaoteng, na miyageba den sa tarotop!"
28 Kagiya makapasad mangosiyat si Isa ko madakel a taw na inipamemesa iran so manga
ndao niyan,
29 Ka oonotan a kapaar so kapepangendao niyan, ka kena a ba datar o manga goro iran ko
Kitab.
MATIYO 8
Piyakapiya i Isa so Mama a Pekebowa
Sii ko kapetondagay niyan ko bobongan na tanto a madakel a taw a miyamanondog on.
2 Na miyobay rekaniyan so sakataw a mama a pekebowa na somiyodiyod ko hadapan
iyan ago tig iyan a "Sir, o kebaya ka, na mapekapiya ako ngka."
3 Kiyawa sekaniyan i Isa na siko iyan a tig iyan a "Kebaya ako. Miyakapiya ka den!"
Sakotika na miyada so bowa niyan
4 Na pitero on i Isa a "Iktiyari ngka o ba ngka ini matero ko apiya antawaa, ka ba ka den
song ko imam na pakiilain ka on a lawas ka. Na sapaaten ka so soasoat a inisogo o Mosa
a mipemataan ko manga taw a miyada so bowa ngka."
Piyakabager i Isa so Oripen o Olowan a Sondaro
5 Kagiya makaoma si Isa sa Kapirnaom na somiyong on so isa a Iromanen a olowan o
manga sondaro. Miyangangampedian ki Isa
6 A tig iyan a "Sir, so oripen aken na makaiiga sa walay aken a mapaparalais so lawas
iyan, na tanto a mararasay."
7 Tig i Isa a "Song ako ron ka pekapiyaan ko sekaniyan."
8 Na somimbag so olowan a "Naino Sir, ka kena a ba ako mapapatot sa kambolos ka ko
walay aken. Ogaid na teroa ngka baden a pekapiya so oripen aken ka pekapiya den.
9 Ka saken na mama a mapenonogo o manga poporo aken na aden a mapenonogo aken
mambo a manga sondaro. Amay ka teroon aken ko isa on a 'Lalakaw ka,' na melalakaw,
na amay ka teroon aken ko ped a 'Song ka sii,' na song raken, na amay ka teroon aken ko
oripen aken a 'Nggolaolaa ngka ini,' na penggolaolaan iyan."
10 So kiyanega sii i Isa na miyamemesa, na pitero iyan ko manga taw a pepamanondog
rekaniyan a "Teroon ko rekano a mataan den a da den a miyatoon aken ko manga taw sa
Israil a ba datar ai sa paratiyaya.
11 Teroon ko rekano a madakel a pemakaoma a poon sa sebangan ago sa sedepan a
makipegatoang ko Ibrahim, Iskak, ago so Yakob sii ko Ndatoan sa Kasorgaan.
12 Ogaid na siran oto a pitiyagaran sangkoto a Ndatoan na ipelebad sa liyo roo ko
maliboteng a ron siran pendidiyagaw a di ran dii pakakitebaan a ngipen iran.' "
13 Na pitero i Isa ko olowan a "Baling ka, ka kitoman den so paparatiyayaan ka." Na
miyakapiya so oripen sangkoto den a oras.
Madakel a Miyapamakapiya i Isa
14 Somiyong si Isa ko walay i Pidro na miyailay niyan roo so panogangan a babay i Pidro
a makaiiga a dii keyaw.
15 Tiyayongan i Isa a lima niyan na miyada on so mayaw. Na mimbowat sekaniyan na
pisekasakaw niyan si Isa.
16 Kagiya perimon den na madakel a kisosookan a saitan a piyangowit rekaniyan o
manga taw. Piyamakaliyo niyan so manga saitan a nggolalan ko katero bo, na
piyamakapiya niyan so langon a pepanga sasakit.
17 Giyanan i kinitomanen ko pitero o Nabi Isayas a
'Kinowa niyan so manga gedamen tano
na inawidan iyan so manga paniyakit tano.'
So manga Taw a Kebaya Mamangonot ki Isa
18 Kagiya mailay i Isa so madakel a taw a lomilibet on na siyogo iyan so manga sokbat
iyan sa ripag siran ko ranaw.
19 Na aden a isa a goro ko Kitab a miyobay rekaniyan a tig iyan a "Goro, magonot ako
reka apiya anda ka song."
20 Somimbag si Isa a "So manga tingkalong na aden a manga lekowa iran, ago so manga
papanok na aden a manga salag iran, ogaid na so Wata o Manosiya na da den a darpa a
keigaan iyan."
21 Pitero rekaniyan o isa a sokbat a "Kadnan, peroa ngka a mbaling ako a daan, ka
ipelebeng aken so ama aken."
22 Tig i Isa a "Pegonot ka raken, na awai ngka so miyamatay, ka kilebeng iran so
miyamatay kiran."
Siyaparan i Isa so Sobosobo
23 Mida si Isa ko awang na miyonot on so manga sokbat iyan.
24 Na tekaw den somiyamber so mabager a sobosobo sii ko ranaw, na pesengkapen o
manga begel so awang, ogaid na totorogen si Isa.
25 Miyobay ron so manga sokbat na piyokaw iran a tig iran a "Kadnan, sabeta kami ngka!
Pekigaled tano!"
26 Pitero kiran i Isa a "Ino kano tanto a pekelek? Sayana kano a maito i paratiyaya!" Na
mimbowat sekaniyan na siyaparan iyan so ndo ago so manga begel, na tanto den a
lomingen.
27 Miyamemesa siran a tig iran a "Sasoson ai a mama? Ka apiya so ndo ago so manga
begel na petoman rekaniyan."
Piyakapiya i Isa so Dowa kataw a Sosookan a Saitan
28 Kagiya makaoma siran ko sabala a ranaw sa inged o manga Gadarin na inalaw si Isa o
dowa kataw a mama a sosookan a saitan. Miyakapoon siran ko manga pelebengan, na
kagiya tanto siran a piyakalekelek na da a ba pekaraw mokit sangkoto a lalan.
29 Sarta den a kominisek siran a tig iran a "Hey Wata o Allah, antonaa i pagangin ka
rekami? Ba ka sii somiyong sa kaperasaya ngka rekami sa da pen kaoma o miyatendo a
gawii?"
30 Na aden a talon a madakel a manga baboy a dii mangangan a malo kiran mawatan.
31 Na miyangangampedian ki Isa so manga saitan a tig iran a "O pakaliyowa kami ngka
na pakasooka kami ngka sangkoto a talon a manga baboy."
32 “Ikano kano roo den!" a tig i Isa. Na mililiyo siran ko manga mama na sarta a
miyamanook ko manga baboy. Na miyalalagoy nggagaan so langon o manga baboy ko
pampang na miyanga oolog ko ranaw na palaya siran den miyanga aled.
33 So kitatagikor ko manga baboy na miyamagapas siran ko siti na piyanotol iran roo so
langon angkai a miyaolaola ago so kiyaokitan o kisosookan a manga mama.
34 Sabap sii na mililiyo so langon a taw sangkoto a siti ka songowan iran si Isa. Na
kagiya mailay iran sekaniyan na piyangangampedian iran a mawa ko inged iran.
MATIYO 9
Piyakapiya i Isa so Taw a Mapaparalais so Lawas iyan
Mida si Isa ko awang na komiyasoy romipag ko ranaw, na miyakaoma sa inged iyan.
2 Kagiya tomepad sekaniyan na inowitan o manga taw sa mama a mapaparalais so lawas
iyan a miiga ko dalagan. Miyailay i Isa a aden a paratiyaya iran na pitero iyan ko
mapaparalais a mama a "Pakapipiyaa ngka a ginawa ngka, wata aken, ka kiyarilaan den so
manga dosa ngka."
3 Ndodoo so ped ko manga goro ko Kitab, na pitero iran ko manga ginawa iran a "Si aki
ini na pepagitowitoon iyan so Allah!"
4 Katawan i Isa so mapipikir iran na tig iyan a "Ino niyo pepamikira angkanan a marata?
5 Anda i malebod? Ba so kateroa sangkai a mama sa 'Kiyarilaan den so manga dosa
ngka,' o di na so kateroa on sa 'Mbowat ka na go ka lalakaw'?
6 Pekiilay aken rekano a so Wata o Manosiya na aden a kapaar iyan sii sa doniya sa
kaperilai ko manga dosa." Na giyoto a pitero iyan ko mapaparalais a mama a "Mbowat
ka. Awidi ngka so dalagan ka na baling ka."
7 Na mimbowat sekaniyan na miyaling.
8 Kagiya mailay ai o madakel a taw na miyanga aalek siran, na biyantog iran so Allah a
migay sangkanan a kaapar ko manosiya.
Tiyawag i Isa si Matiyo
9 Miyawa si Isa sangkoto a darpa na sii ko kapelalakaw niyan na miyailay niyan so isa a
panenekat sa bowis a aya ngaran iyan na si Matiyo a moontod ko darpa a pepanekatan ko
bowis. Pitero on i Isa a "Pegonot ka raken," na gomiyanat si Matiyo na miyonot on.
10 Sii ko kapekan i Isa roo ko walay i Matiyo na madakel a panenekat sa bowis ago
manga baradosa a miyakaoma a miyatoang siran ki Isa ago so manga sokbat iyan.
11 Kagiya mailay ai o manga Parisi na iniise iran ko manga sokbat iyan a "Ino dii
pakipamagatoang so goro niyo ko manga panenekat sa bowis ago manga baradosa?"
12 Miyaneg siran i Isa na somimbag sekaniyan a "So manga pipiya i lawas na di iran
kailangan so pamomolong, ka so bo so pepanga sasakit.
13 Lalakaw kano na paganada niyo o antonaa i maana angkai a kitab a 'Aya kabaya aken
na limo, a kena a ba so ipesepaat a manga korban.' Kena a ba ako sii somiyong sa
katewaga ko ko manga oontol, ka so manga baradosa."
So Pakaise makapantag ko Kapowasa
14 Oriyan oto na somiyong ki Isa so manga sokbat i Yahiya a Pananalawat na iniise iran
on a "Ino sekami ago so manga Parisi a dii powasa, na so manga sokbat ka na di
pepowasa?"
15 Pitero kiran i Isa a "So manga biyantowan ko kakewing na ba patot a makamboboko
sii ko kaaped kiran pen o mangangaroma? Kena, ogaid na pekaoma so manga gawii a
kebelag kiran so mangangaroma, na giyanan i kapepowasa iran.
16 “Da a taw a ba niyan tepii so miyaronot a nditaren sa bago a dinis. Ka amay ka
komengkeng so initapi on na baden kitaralo so kabeberat o nditaren.
17 So mambo so bago a arak na di tegoon ko miyaronot a pananagoay a kobal a ayam, ka
o manggolaola oto na kebensi so kobal, na keodod so arak ago kebinasa so pananagoay.
Kena, ka so bago a arak na sii tegoa ko bago a pananagoay, na palaya den kemboway."
So Miyatay a Bago a Taw ago so Babay a Tetalogedam
18 Sii ko di sii pen dii kateroa i Isa na aden a miyakaoma on a olowan a somiyodiyod ki
Isa, na tig iyan a "Gopen miyatay so wata aken a babay. Ogaid na onot ka raken na
dapeneten ka on a lima ngka, ka keoyag sekaniyan bo."
19 Na gomiyanat si Isa na miyonot siran on ago so manga sokbat iyan.
20 Na sarta den a so isa a babay a miyakasapolo ago dowa ragon a kaperogoi ron na
miyobay ko katatalikodan i Isa na siko iyan so sagayadan o kimon iyan.
21 Ka pitero iyan sa ginawa niyan a "Asar a maseko aken so nditaren iyan na pekapiya
ako den."
22 Dominingil si Isa na miyailay niyan so babay na tig iyan a "Pakapipiyaa ngka a ginawa
ngka, wata aken, ka so paratiyaya ngka na aya ngka inipakabager." Na sii den sa oras oto
na miyakapiya den angkoto a babay.
23 Miyakaoma si Isa ko walay o olowan na kagiya mailay niyan so dii mamanginsi ago so
madakel a taw a magogorigaw
24 Na tig iyan a "Liyo kano langon! Da matay so wata, ka totorogen baden." Na so
kiyanega iran sii na inikekala iran si Isa.
25 Kagiya mapakaliyo den so madakel a taw na somiyoled si Isa ko rowang o wata na
kiyapetan iyan sa lima, na mimbowat so wata.
26 Na so totol mipantag sii na lomiyangkap sangkoto a dalem a inged.
Piyakapiya i Isa so Bota ago so Amang
27 Miyawa roo si Isa na sii ko kapelalakaw niyan na petondog on so dowa kataw a bota a
mama a ipepelalis iran a "Kapediin kami ngka, Wata o Daod."
28 Kagiya somoled sekaniyan ko walay na miyobay rekaniyan so manga bota na iniise
kiran i Isa a "Ba niyo paratiyayaa a kegaga ko ai nggolaola?"
Tig iran a "Oway, Kadnan."
29 Na siko i Isa so manga mata iran a tig iyan a "Sabap ko paratiyaya niyo na ketoman so
kabaya iyo",
30 Na miyakailay siran den. Na inilalang kiran i Isa a "O ba niyo ai pakitokawi ko ped.
31 Ogaid na lomiyalakaw siran na ba iran den piyakalangkap so totol makapantag ki Isa
sangkoto a dalem a inged.
32 Kagiya maipos siran na aden a manga taw a miwit ki Isa sa mama a miyaamang sabap
sa sosookan a saitan.
33 Kagiya mapakaliyo i Isa so saitan na miyakatero angkoto a mama. Na miyamemesa so
manga taw a tig iran a "Da den a ba tano miyailay a datar ai sa inged a Israil."
34 Ogaid na pitero o manga Parisi a "Pepakaliyon iyan so manga saitan a nggolalan ko
kapaar o dato o manga saitan."
Inikapedi i Isa so Madakel a taw
35 Inipanagad i Isa so langon a mala maito a inged a pepamangendao sii ko manga
sinagoga iran ago pepakalangkapen iyan so Mapiya a Totol makapantag ko Ndatoan o
Allah. Pepamakapiyaan iyan pen so oman i pekesakit a apiya antonaa i paniyakit iran o di
na gedamen.
36 Kagiya mailay niyan so madakel a taw na tanto niyan siran a inikapedi, ka kareregenan
siran a da a ba on pekatabang a datar o manga bilibili a da a ba on tomatagikor.
37 Na pitero iyan ko manga sokbat iyan a "Madakel a peragonen, ogaid na maito so di ron
dii nggagalebek.
38 Sabap san na pangangarapan kano ko Kadnan a kirek ko peragonen; pangniya niyo ron
a pakasongen iyan roo so ped pen a gomagalebek a makaperagon on.
MATIYO 10
Pinili i Isa so Sapolo ago Dowa a manga Siyogo
Tinimo i Isa so sapolo ago dowa a manga sokbat iyan na bigan iyan siran sa kapaar sa
kapakaliyowa iran ko manga saitan ko kisosookan ago so kapakapiyaa iran ko oman i
pisosonan a gedamen ago paniyakit.
2 Giyai i manga ngaran o sapolo ago dowa a siyogo: paganay ron si Simon a bebetowan
sa Pidro ago so pagari niyan a si Andriyo, si Santiyago ago so pagari niyan a si Yahiya a
manga wata i Sibidi,
3 Si Pilipi ago si Bartolomiyo, si Tomas ago si Matiyo a panenekat sa bowis, si Santiyago
a wata i Alpayo, si Tadiyos,
4 Si Simon a mala i paninindeg, ago si Yodas Iskariyot a aya tominipo ki Isa.
Siyogo i Isa so manga Sokbat
5 Piyakalalakaw i Isa angkai a sapolo ago dowa na ininsaratan iyan siran a tig iyan a "Di
kano song ko kena a ba manga Yahodi, o di na sii ko apiya antonaa a inged o manga
Isamariyan.
6 Ka songowi niyo baden so manga taw sa Israil a miyanga dadadag a datar o manga
bilibili.
7 Sii ko kapelalakaw niyo na pakalangkapa niyo a 'Miyakarani den so Ndatoan o Allah.'
8 Pakapiyaa niyo so pepanga sasakit, pangoyaga niyo so miyamatay, pamakapiyaa niyo so
pepanga bobowa, na pamakaliyowa niyo so manga saitan ko kisosookan. Miyakatarima
kano a da a bayad iyan, na pepamemegay kano mambo a di kebayadan.
9 Di kano pagawid sa bolawan, pirak o di na apiya antonaa kowarta sii ko pitaka iyo.
10 Di kano pagawid sa pontir sii ko lalakaw niyo, o di na ilisan, o di na tinilas, o di na
teken. Ka so gomagalebek na patot a mbegan sa ikeoyag iyan.
11 “Igira a miyakaoma kano ko isa a inged a mala o di na maito na pangiloba kano roo sa
pagaadatan a taw, na ron kano den kaden taman sa kaawa iyo sangkoto a inged.
12 Amay ka soled kano ko walay na salama iyo.
13 O mapapatot so walay na begaken iyo ron so salam iyo a kalilintad. Ogaid na o di
mapapatot na bawia niyo so salam iyo.
14 O aden a walay o di na inged a di rekano terima ago di iran pemakinegen so manga
katero iyo, na popoga niyo so bayanek ko ai niyo amay ka magawa kano ron.
15 Teroon ko rekano a mataan den a sii ko alongan a kapengokom na lebi pen a makep so
kandanega ko inged a Sodom ago giya Gomorah a di so kandanega sa inged oto!
So Pekatalingoma a manga Kasatroan
16 “Pamakineg kano! Sogoon ko sekano a datar o manga bilibili sii ko look o manga
wawaraw a aso. Sabap san na pananggila kano a datar o manga nipay, ago pakaliwanaga
niyo so manga poso iyo a datar o manga marapatik.
17 Ogaid na iiktiyar kano, ka aden a manga taw a ndakep rekano a magowit rekano ko
kokoman, na pemadasan kano iran sii ko manga sinagoga iran.
18 Pemakadarpaan kano iran ko manga gobirnador ago manga dato sabap raken. Giyanan
i kakeparo niyo sa kapeseksii niyo raken ko hadapan iran ago sii ko kena a ba manga
Yahodi.
19 Ogaid na amay ka mawit kano iran roo na di niyo pagawiden a akal o antonaa i
peteroon iyo, o di na andamanaya i kapeteroa niyo ron. Ka sii sangkoto a oras na kipansir
rekano so mapetero iyo.
20 Ka kena ini a ba rekano pekapoon, ka so Roh o Ama iyo na pakipetero iyan rekano.
21 “Peladen o manga taw so tito iran a manga pagari kaan mabono, na datar oto mambo a
kapelada o manga ama ko manga wata iran. So manga wata na makiperidoay ko manga
lokes iran na pekipamono iran siran.
22 Ikegowad kano o langon a taw sabap raken, ogaid na so taw a pekatiger sa taman sa
kaposan na aya kesabet.
23 Amay ka pesatroon kano ko isa a inged na pagapas kano ko ped a inged. Ka teroon ko
rekano a mataan den a di niyo kepasad a kapepanadai niyo ko langon a inged sa Israil sa
di pen kapekaoma o Wata o Manosiya.
24 “Da a morit a ba lawan ko goro niyan ago da a oripen a ba lawan ko kadnan iyan.
25 Kasosokodan ko morit o kebaloy a datar o goro niyan, ago so oripen na kebaloy a datar
o kadnan iyan. O pembetowi o manga taw so olowan ko pamiliya sa Iblis na lebi pen a
marata so imbeto iran ko ped ko pamiliya!
Antawaa i Patot a Ikelek
26 “Di niyo keleken angkoto a manga taw. Ka oman i pageemaan na kipayag bo, na oman
i misosolen na ketokawan bo.
27 So di aken rekano dii teroon sii ko maliboteng, na teroa niyo bo sii ko maliwanag. Na
so ipepamagtonga ko tangila niyo, na pakalangkapa niyo a poon ko poro o manga walay.
28 Di niyo keleken so siran oto a pepamono ko lawas a di siran pekagaga mono ko
niyawa. Ka aya niyo kaleken na so Allah a pekagaga minasa ko niyawa ago so lawas roo
sa kanarakaan.
29 So dowa timan a kenti na ba di pepesaa sa salad a kowarta? Oway, ogaid na apiya so
satiman on na di keolog ko lopa o di katao o Ama iyo.
30 Na sekano peman na apiya so bok sa olo niyo na palaya den bibilangen.
31 Kagiya ka maoto na di kano pekelek, ka lebi kano a mala i bali a di so madakel a
kenti.
32 “Apiya antawaa i pepamataanan iyan ko hadapan o manga taw a rek aken sekaniyan,
na aya ko mambo pemataanan sii ko hadapan o Ama aken roo sa kasorgaan.
33 Na apiya antawaa i ipepelaw ako niyan ko hadapan o manga taw, na ipelaw aken
mambo ko hadapan o Ama aken a roo sa kasorgaan.
Kena a ba Kalilintad ka Pedang
34 “Di niyo pipikira i ba aya inisong aken sii na pagowitan ko sa kalilintad so doniya.
Kena a ba ako sii somiyong kaan ako ron makawit sa kalilintad, ka pedang.
35 Ka somiyong ako sii kaan aken mapakasorang so wata a mama ko ama iyan, ago so
mambo so wata a babay ko ina iyan, ago so pen so miyakamong a babay ko panogangan
iyan a babay.
36 Na aya kebaloy a soranga o taw na so manga ped ko pamiliya niyan.
37 “So taw a lebi pen a kapekebabayai niyan ko ama iyan o di na ina iyan a di saken na
kena a ba mapapatot a kaom aken. Na so taw a lebi pen a kapekebabayai niyan ko wata
iyan a mama o di na babay a di saken na kena a ba mapapatot a kaom aken.
38 Apiya antawaa i di niyan posain so kros iyan ago pegonot raken na kena a ba
mapapatot a kaom aken.
39 Apiya antawaa i pekekamal iyan so kaoyagoyag iyan na pelagaan iyan baden. Na apiya
antawaa i iperila iyan so kaoyagoyag iyan sabap raken na kekamal iyan.
Manga Imbalas
40 “So taw a terima rekano na saken i peterimaan iyan. Na so terima raken na so
somiyogo raken na aya niyan peterimaan.
41 So terima ko siyogo o Allah sabap ko kiyasogoa on na kibalas on so datar o kibalas ko
siyogo o Allah. Na so terima ko maontol a taw sabap ko kaontol iyan na kibalas on so
datar o kibalas ko maontol a taw.
42 Na apiya antawaa i megay sa apiya matag bo paginomen a matenggaw a ig ko isa
sangkai a mitatanan a manga kaom aken sabap sa kaom aken sekaniyan, na teroon ko
rekano a mataan den a kebalasan sekaniyan."
MATIYO 11
Si Isa ago si Yahiya a Pananalawat
Kagiya mapasad minsarat i Isa so sapolo ago dowa a sokbat iyan na inawaan iyan angkoto
a darpa na lomiyalakaw a pepangendao ago pepangosiyat sii ko midadair on a manga
inged.
2 Kagiya maneg i Yahiya a Pananalawat roo sa kalaboso so makapantag ko manga
galebek o Al Masih na piyakasong iyan ki Isa so ped ko manga sokbat iyan.
3 Na iniise iran ki Isa a "Ba seka so pitero i Yahiya a pekaoma, o di na ba aden a salakaw
a disomala a ba ami pen penayawa?"
4 Somimbag si Isa a "Kasoy kano ki Yahiya na panotola niyo ron so pepanga aneg iyo
ago pepanga iilay;
5 So manga bota na pepamakailay, so manga sadir na pepamakalalakaw, so pepanga
bobowa na pepamakapiyaan, so manga bengel na pepamakaneg, so miyamatay na
pepanga ooyag, ago pepakalangkapen so Mapiya a Totol ko manga miskin.
6 Rarakmatan so apiya antawaa i di den keda so paratiyaya niyan raken."
7 Sii ko kapekesoy o manga sokbat i Yahiya na pitero i Isa ko madakel a taw mipantag ki
Yahiya a "Sii ko kiyasong iyo ki Yahiya roo ko mitataog a kaden na antonaa i pipikiren
iyo a pagilain iyo? Ba so taw a lagid o gi a pekipipapipay o ndo?
8 Antonaa bes i siyongowan iyo roo a pagilain iyo? Ba so mama a ndiditar sa mapiya?
Kena. Siran oto a ndiditar sa mapiya na roo kibabaling ko manga torogan o dato!
9 Teroa niyo raken o antonaa bes i siyongowan iyo roo a pagilain. Ba nabi? Oway, na
teroon ko rekano a lawan sekaniyan pen ko nabi.
10 Sekaniyan na aya minisorat ko Kitab a:

'Sogoon ko so talasogoay aken a keona a di seka
a pekatiyagar ko lalan a pagokitan ka.'
11 “Teroon ko rekano a mataan den a so kalangolangon a manosiya na da a isa kiran bo a
ba lawan ki Yahiya a Pananalawat. Ogaid na so lebi a mitatanan a taw ko Ndatoan o
Allah na lawan rekaniyan pen.
12 Ipoon ko masa i Yahiya a Pananalawat taman imanto na matetegel a kapepakalaolada
ko Ndatoan o Allah, na so manga tetegel a taw na pembaasen iran a kapepekasoled iran
on.
13 Ka so langon a manga nabi ago so Kitab o Mosa na miyaalamat iran so makapantag sii
taman ko kiyapakaoma i Yahiya.
14 Na o kebayaan iyo ai tomarima na sekaniyan si Iliyas a inalamat iran a pekaoma.
15 So aden a tangila niyan na pamakineg baden!"
16 “Antonaa i keibaratan ko sangkai a manga taw a kapapantagan sangkai a masa? Datar
siran o manga wata a dii nggitagita sa padian a ipepelalis iran ko manga ped iran a
17'Mimboboniboniyan kami sa kakewing para rekano, na da kano sesayaw. Na
miyakamboko kami ko lalantangen, na da kano goraok.'
18 Kagiya makaoma si Yahiya na mipowasa ago da inom sa arak, na pitero o manga taw a
sosookan sekaniyan a saitan.
19 Ogaid na miyakaoma so Wata o Manosiya a pekan ago peginom, na di iran dii teroon a
'Ilaya niyo man angkai a bosaw ago tamereg, a ginawai o manga panenekat sa bowis ago
manga baradosa!' Ogaid na so ongangen na pekemataanan a ontol a nggolalan ko
pekeondasan o manga galebek iyan."
So manga Siti a da Pamaratiyaya
20 Na taros a pimbongetan i Isa so manga siti a ron iyan pinggolaola so kadakelan ko
manga ala i kabatowa a galebek iyan, ka da talikodi o manga taw ron so manga dosa iran.
21 Pitero iyan a "Kemorkaan kano a manga taw sa Korasin! Kemorkaan kano san sa
Bitsaida! Ka o so manga ala i kabatowa a galebek a miyanggolaola rekano san na sii
miyanggolaola sa Tiro ago sa Sidon, na so manga taw ron na miyatey den o kowan a
kiyatalikodan iran so manga dosa iran a somosolot siran sa sako ago pegombiyan iran a
olo iran.
22 Kagiya ka maoto na teroon ko rekano a sii ko gawii a kapengokom na lebi pen a
makep so kandanega ko manga taw sa Tiro ago sa Sidon a di so kandanega rekano.
23 Na sekano mambo san sa Kapirnaom, ba kano kipangkat taman sa kasorgaan? Kena,
ka sii kano kibaba taman sa kanarakaan. Ka o so manga ala i kabatowa a galebek a
miyanggolaola rekano san na sii miyanggolaola sa Sodom na sesaya pen o kowan imanto.
24 Na teroon ko rekano a sii ko alongan a kapengokom na makep a kandanega ko manga
taw sa Sodom a di so kandanega rekano."
So Kapakadeke o Kikadodokawan
25 Samaoto na pitero i Isa a "Hey Ama, a Kadnan o kasorgaan ago so doniya, pepodin ko
seka, ka so manga nganin a piyagma a ka ko manga oongangen ago so manga ala i katao
na piyayag ka ko da a manga peleng iyan.
26 Mataan den, Ama, a miyanggolaola ngka ini ka aya ngka kabaya ago inikasoat.
27 “So Ama aken na inisarig iyan raken so langon taman. Da a ba matao ko Wata a rowar
ko Ama, na da a ba matao ko Ama a rowar ko Wata ago so siran oto a kabaya o Wata a
peyagan iyan ko Ama.
28 “Sekano langon a dodokawan maawid ko mapened a poposain iyo na song kano raken,
ka pekadekeen ko sekano.
29 Sanganen iyo so kokoong aken na pakipangendao kano raken, ka makapediin ako ago
pepangalimbabaan, na pekadeke kano.
30 Ka so kokoong aken na malebod, na makep so pekiposai aken rekano."
MATIYO 12
So dii Mbayabaya ko Gawii a Idedeke
Miyakaisa a Gawii a Idedeke na pelalakaw si Isa a pegokit ko manga pangomaan.
Pepanga aaor so manga sokbat iyan na miyangowa siran ko manga saway o bantad na
piyangangan iran.
2 Kagiya mailay ai o manga Parisi na pitero iran ki Isa a "Ilaya ngka man, ka so manga
sokbat ka na di ran dii nggolaolaan so da sa Kitab i ba nggolaolaa ko Gawii a Idedeke."
3 Ogaid na pitero kiran i Isa a "Ba niyo da mabatiya so pinggolaola i Daod isako pepanga
aaor siran ago so manga kaom iyan?
4 Somiyoled sekaniyan ko Walay o Allah na komiyan sekaniyan ko paan a isasapaat ko
Allah, apiya da sa Kitab i ba niyan kana o di na so manga kaom iyan, ka so bo so manga
imam i mapaparo a koman on.
5 Na ba niyo da mabatiya ko Kitab o Mosa a sii ko oman Gawii a Idedeke na so manga
imam sii ko Timplo na pesogoken iran so kokoman o Gawii a Idedeke ko di ran on dii
kanggalebek, ogaid na kena a ba siran miyakasela?
6 Teroon ko rekano a sisii den so lawan pen ko Timplo.
7 O sabota niyo so maana angkai a kitab a 'Aya kabaya aken na limo, a kena a ba so
ipesepaat a manga korban, na di niyo kedaway so da a sala iyan.
8 Ka so Wata o Manosiya na aya dii mbayabaya ko Gawii a Idedeke."
So Mama a Mikempis a Lima niyan
9 Miyawa si Isa sangkoto a darpa na somiyoled ko isa a sinagoga iran,
10 Na aden a mama roo a kekampis a lima niyan. Kagiya kabaya o manga Parisi a
midimanda iran si Isa na iniise iran on a "Ba sisii ko Kitab so kapamolong sii ko Gawii a
Idedeke?"
11 Somimbag si Isa a "So apiya antawaa rekano a aden a isa bo a bilibili niyan a miyaolog
ko galebo sii ko Gawii a Idedeke, na ba niyan di kepeti ago kowaan iyan on?
12 Na lebi pen a mala i bali so taw a di so bilibili! Sabap san na sisii ko Kitab so dii
kanggolaolaa ko mapiya igira a Gawii a Idedeke."
13 Na pitero iyan ko mama a "Betera ngka a lima ngka," na biter iyan na miyakapiya den
a lima niyan a datar o sabala on.
14 Ogaid na miyawa roo so manga Parisi na miyagopakat siran o andamanaya i
kambonoa iran ki Isa.
So Miyapili a Oripen o Allah
15 Katawan ai i Isa na inawaan iyan a inged oto na madakel a taw a miyamanondog
rekaniyan. Piyamakapiyaan iyan langon so pepanga sasakit
16 Na liyalangan iyan siran sa o ba iran pakitokawi o antawaa sekaniyan.
17 Giyanan i kinitoman o pitero o Nabi Isayas a

18 “Kataya so oripen aken a pinili aken,
a so pekebabayaan ko a ikasosoat aken.
Pekatanaan ko rekaniyan so Roh aken,
na pekalangkapen iyan so matito a kokoman ko manga nasiyon.
19 Di sekaniyan makipepapawala o di na pelalis,
aya pen o ba aden a pekaneg ko lagam iyan sii ko manga lalan.
20 So miyagomek a sesed na di niyan potolen,
aya pen o ba niyan parenga so pepemereperek a solo
taman sa di niyan mapakadaag so matito a kokoman.
21 Na so ingaran iyan na aya serigan o langon o manga nasiyon."
Si Isa ago so Dato o manga Saitan
22 Na inowitan o manga taw si Isa sa mama a miyabota ago miyaamang sabap sa
sosookan a saitan. Piyakapiya sekaniyan i Isa na miyakatero ago miyakailay.
23 Na miyamemesa so langon o manga taw na iniise iran a "Sekaniyan nda so Wata o
Daod?"
24 Kagiya maneg ai o manga Parisi na pitero iran a "Aya bo a kapepakaliyowa niyan ko
manga saitan ko kisosookan na nggolalan ko kapaar o Iblis a dato o manga saitan."
25 Katawan i Isa so mapipikir iran na pitero iyan kiran a "Oman i isa ka ndatoan a
maooparik a pepamagonaya tidawa so manga taw ron na kebinasa. Na oman i inged o di
na isa ka walay a mbabagiay a mamagonaya sosopaka so manga taw ron na di kemboway.
26 O pepakaliyowa o Iblis so manga saitan na makasosopaka so manga sabaad ko
ndatoan iyan, na andamanaya i kakemboway niyan?
27 O pepakaliyowa ko ko manga saitan a nggolalan ko kapaar o Iblis, na antonaa i kapaar
a dii inggolalan o manga kaom iyo ko kapepakaliyowa iran on? Kagiya ka maoto na so di
ran dii nggolaolaan na aya poriba sa ribat kano.
28 Ogaid na o pepakaliyowa ko ko manga saitan a nggolalan ko Roh o Allah na
miyakatalingoma rekano den so Ndatoan o Allah.
29 “Andamanaya i kapekasoled o taw ko walay o mabager a mama a pemanekew ko
manga tamok iyan o di niyan daan a mapatong so mabager a mama? Ka giyanan bo i
kakepanekewa niyan ko tamok iyan.
30 “So kena a ba raken tomatampil na makasosopak raken. Na so di raken magogop
makipetimo na baden makapembelabelag.
31 Sabap sii na teroon ko rekano a kirila ko manga taw so oman i dosa iran ago so
miyatero iran a ipepakaito. Ogaid na so kiyapagitowitoa ko Soti a Roh na di den kerilaan.
32 Apiya antawaa i makapetero sa sopak ko Wata o Manosiya na kerilaan. Ogaid na apiya
antawaa i makapetero sa sopak ko Soti a Roh na di den perilaan sangkai a masa o di na sa
maori a alongan.
So Kayo ago so Onga niyan
33 “O ibilang iyo a mapiya so onga o kayo na mapiya oto a kayo, na o ibilang iyo a
marata so onga o kayo na marata oto a kayo. Ka so onga o kayo na aya on kitendo.
34 Sekano a manga nipay, andamanaya i kapetero iyo sa manga pipiya a nganin a manga
rarata kano? Ka saden sa mipepeno ko poso na aya mambo dii teroon o ngari.
35 So mapiya a taw na pepakaliyon iyan so manga pipiya a nganin a poon ko mapiya a
matatago ko poso iyan. Na so marata a taw na pepakaliyon iyan so marata a poon ko
marata a matatago ko poso iyan.
36 “Teroon ko rekano a oman i basa a da a lalaw niyan a miyatero o manga taw na
isomariya kiran sii ko gawii a kapengokom.
37 Ka so manga katero o ka na aya reka ikokom, o da a sala a ka, o di na miyakasela."
So Pangni ko Piyakamemesa a Nanao
38 Na so ped ko manga goro ko Kitab ago manga Parisi na pitero iran ki Isa a "Goro,
kabaya ami a pakailain kami ngka sa piyakamemesa a nanao."
39 Ogaid na pitero iyan kiran a "So manga rarata a taw a tomiyalikod ko Allah na aya
pepamangni sa piyakamemesa a nanao! Ogaid na da a nanao a ba kiran imbegay a rowar
ko piyakamemesa a nanao a miyaolaola o Nabi Yonas.
40 Ka madadalem si Yonas ko tiyan o miyakaselasela a seda ko miyakatelo ka
kadadaondaw ago miyakatelo ka kagagawii, na datar oto mambo a so Wata o Manosiya
na kedalem ko lembak o doniya ko makatelo ka kadadaondaw ago makatelo ka
kagagawii.
41 Sii ko gawii a kapengokom na pemangembowat so manga taw sa Ninibah na selaan
iran so manga taw a kapapantagan sangkai a masa, ka tiyalikodan o manga taw sa
Ninibah so manga dosa iran sii ko kiyanega iran ko ipepangosiyat o Yonas. Na imanto na
sisii den so lawan pen ki Yonas.
42 Sii ko gawii a kapengokom na pembangon so Bai sa Pagabagatan na selaan iyan so
kapapantagan ai a manga taw, ka lomiyalakaw sekaniyan a poon sa tanto a mawatan a
inged kaan makapamakineg ko ongangen i Solaiman. Na imanto na sisii den so lawan pen
ki Solaiman!
So Kiyakasoy o Saitan
43 “Amay ka lomiyo so isa a saitan ko lawas o taw na pepegenebeneb ko kamara a manga
darpa a dii mbabanog sa kedekean iyan, ogaid na di on pekatoon.
44 Na giyoto a peteroon iyan a 'Kesoy ako baden ko andang a babalingan aken a inawaan
ko.' Na amay ka makakasoy ron na keoma niyan ai a da kabalingi, lompiyo ago
matatanor.
45 Mandiyadi na melalakaw peroman na pekionot sa pito a ped a saitan a lebi pen a
marata a di sekaniyan, na pemanoled siran a mbeling roo. Na lebi pen a marata so a
mapembetad angkoto a taw a di isako paganay. Giyai mambo i keokitan o kapapantagan a
manga rarata a taw."
So Ina i Isa ago so manga Pagari niyan
46 Sii ko di pen dii katero i Isa ko madakel a taw na miyakaoma si ina iyan ago so manga
pagari niyan. Kititindeg siran roo sa liyo a kebayaan iran sekaniyan mimbitiyarai.
47 Pitero on o sakataw a mama a "Si ina a ka ago so manga pagari ngka na kititindeg sa
liyo a kebaya siran reka makimbitiyarai."
48 Somimbag si Isa a "Antawaa i ina aken ago antawaa i manga pagari aken?"
49 Na initoro iyan so manga sokbat iyan a tig iyan a "Katii so ina aken ago manga pagari
aken.
50 Ka apiya antawaa i dii nggolaola sa kabaya o Ama aken a ndodoo sa kasorgaan na aya
ken pagari a mama, pagari a babay ago ina aken."
MATIYO 13
So Bayambayanan makapantag ko Peseod
Sii sangkoto a gawii na lominiyo si Isa ko walay na somiyong ko kilid a ranaw na
miyontod roo.
2 Tanto a madakel a manga taw a mitimotimo on, na sabap sii na miyageda sekaniyan ko
isa a awang na miyontod on, na roo kititindeg so langon o madakel a taw ko ipameted ko
kilid a ranaw.
3 Madakel a pitero iyan kiran a miyakaokit sa bayambayanan. Tig iyan a "Somiyong so
taribasok ko lopa iyan ka seod.
4 Sii ko kipepiriken iyan ko oniin na sii minisogat so ped on ko lalan, na miyamakaoma
so manga papanok na piyanoka iran ai.
5 So ped ko oniin na sii minisogat ko saliwaton a lopa, na magaan a kiyalonaw niyan ka
kena a ba madalem a bote on.
6 Ogaid na kagiya somebang so alongan na kiyarantian so manga pamomolan, na
miyanga lalayon ai ka kagiya da mamakambekaw piyapiya.
7 So ped pen ko oniin na sii minisogat ko soroken a lopa, na miyamangeto so manga
sorok na tiyanongan iyan so manga pamomolan.
8 Ogaid na so sabagi ko oniin na sii minisogat ko masibokar a lopa na miyamangeto. So
ped on na miyamangonga sa mbabagatos, so ped na ndenempolo, ago so pen so ped na
tetelopolo.
9 So aden a tangila niyan na pamakineg baden!"
So Antap o manga Bayambayanan
10 Miyobay ki Isa so manga sokbat na iniise iran a "Ino a so di ngka dii teroon ko manga
taw na pepakaokiten ka ko manga bayambayanan?"
11 Somimbag si Isa a "Miyaparo rekano so kaketokawi niyo ko manga pageemaan
makapantag ko Ndatoan o Allah, ogaid na kena ini a ba kiran miyaparo.
12 Ka apiya antawaa i aden a rek iyan na mbegan pen, na kitaralo so rek iyan. Ogaid na so
da a rek iyan na apiya so maito bo a rek iyan na kowaan on.
13 Giyai i sabap a pepakaokiten ko ko manga bayambayanan so di aken kiran dii teroon,
ka kagiya
'Apiya pen pepangilailay siran na di siran pemakailay,
na apiya pen pepamakineg siran na di siran pemakaneg
o di na pemakasabot.'
14 Sii kiran den minitoman so miyaalamat o Nabi Isayas a tig iyan a
'Pepamakineg kano ago pepamakineg kano peparoman
ogaid na di kano den pekasabot;
na pepangilailay kano ago pepangilailay kano peparoman
ogaid na di kano den pekakilala.
15 Ka giyangkai a manga taw na miyamakategas a olo iran,
na inolen iran a manga tangila iran,
ago pinideng iran a manga mata iran;
ka o di giyoto na mamakailay so manga mata iran,
makaaaneg so manga tangila iran,
ago makasasabot so manga poso iran
na makapeteklid siran kaan aken mapakapiya.'
16 “Ogaid na sekano peman na rarakmatan kano ka pepakailay so manga mata niyo ago
pepakaneg so manga tangila niyo.
17 Teroon ko rekano a mataan den a madakel a manga nabi ago manga oontol a taw a
inikadali iran a kailaya iran ko pekeilay niyo ogaid na da iran mailay, ago so kakenega
iran ko pepamakinegen iyo ogaid na da iran maneg."
So Osayan ko Bayambayanan makapantag ko Peseod
18 “Na pamakinega niyo so kapagosaya ko bayambayanan ko peseod.
19 Igira a aden a pepakaneg ko katero makapantag ko Ndatoan o Allah a di niyan bo
seboten, na pekaoma so Iblis na pagagaon iyan so katero a inisaod ko poso iyan. Giyanan
so oniin a minipirik ko lalan.
20 So oniin a minipirik ko saliwaton a lopa na aya ibarat o taw a miyakaneg ko katero na
sarta a tiyarima iyan sa kapekebabaya.
21 Ogaid na da ini makambekaw ko poso iyan, na di sekaniyan tetas. Ka amay ka
pekatalingoma so simoket o di na kasatroan sabap ko katero, na sarta a telikodan iyan.
22 So oniin a minipirik ko soroken a otan na aya ibarat o taw a miyakaneg ko katero,
ogaid na so manga iaawid a akal iyan makapantag ko kapepaginetaw niyan, ago so
kababaya ko manga tamok, na pekatanong ko katero na di pekaonga.
23 So oniin a minipirik ko masibokar a lopa na aya ibarat o taw a miyakaneg ko katero
ago miyakasabot on. Na magonga sekaniyan sa mbabagatos, o di na ndenempolo, o di na
tetelopolo."
So Bayambayanan makapantag ko Marata a Otan
24 Piyanotol kiran i Isa so ped a bayambayanan a: "So Ndatoan o Allah na kiibarat ko
mama a somiyaod sa mapiya a oniin sii ko lopa iyan.
25 Ogaid na sii ko katotoroga kiran langon na somiyong on so ridoay niyan na somiyaod
on sa oniin a marata a otan a minisembor ko bantad, na miyalagoy.
26 Kagiya makalonaw so bantad ago mipoon den monga, na romitok mambo so otan.
27 “So manga talasogoay o taribasok na somiyong on a tig iran a 'Sir, ba ngka da saoden
so mapiya a oniin ko lopa a ka? Na anda miyakapoon so marata a otan?'
28 “ 'Aden a ridoay tano a minggolaola sii.' a inisembag iyan.
"Na iniise o manga talasogoay a 'Ba ngka kabaya a pamadoten ami so manga otan?'
29 “Tig iyan a 'Di, ka sii ko kapepamadota niyo ko otan na o ba niyo baden mirakes on so
bantad.
30 Pakaperengana niyo pasin meto so otan ago so bantad taman sa kaperagona on, ka
teroon ko bo ko peraragon a 'Onai niyo madot so manga otan na bekesa niyo ago totonga
niyo, na go niyo bo panimoa so bantad na tagoa niyo ko taliyong aken.' "
So Bayambayanan makapantag ko Oniin a Mostard
31 Piyanotol kiran i Isa so ped a bayambayanan a: "So Ndatoan o Allah na kiibarat ko
oniin a mostard a piyamola o mama ko lopa iyan.
32 Lebi ini a maito a oniin ko langon a oniin, ogaid na sii ko kiyato iyan na lebi a mala ko
langon a pamomolan, ka pembaloy a kayo, na peselasalagan o manga papanok so manga
sapak iyan."
So Bayambayanan makapantag ko Tapay
33 Piyanotol kiran i Isa so ped a bayambayanan a: "So Ndatoan o Allah na kiibarat ko
tapay a inisaog o babay ko telo ka asada a tapong taman sa palaya den miyakakembang."
So dii kinggolalanen i Isa ko manga Bayambayanan
34 Langon ai a dii teroon i Isa ko madakel a taw na piyakaokit iyan ko manga
bayambayanan, ka da den a ba niyan kiran pitero o ba di makaookit sa bayambayanan.
35 Giyanan i kinitoman o pitero o nabi a
"Ipenggolalan aken so manga bayambayanan sii ko di aken dii katero;
iperopa aken so manga pageemaan ipoon ko kiyaadena ko doniya."
So Osayan o Bayambayanan makapantag ko Marata a Otan
36 Oriyan oto na inawaan i Isa so madakel a taw na somiyoled sa walay. Miyobay ron so
manga sokbat iyan a tig iran a "Osaya ngka rekami so bayambayanan ko marata a otan a
inisaod ko lopa."
37 Na pitero iyan kiran a "So somiyaod sa mapiya a oniin na aya den so Wata o
Manosiya.
38 So lopa na aya den so doniya. So mapiya a oniin na giyoto so manga taw a dii ndatoan
o Allah. So marata a otan na giyoto so manga taw a dii ndatoan o Iblis.
39 So ridoay a somiyaod sa otan na aya den so Iblis. So kaperagon na giyoto so kaposan
angkai a masa, na so panggagarab on na giyoto so manga malaikat.
40 “So kiyapamadota ko manga otan a tiyotong ko apoy, na datar ai so kesowasowa ko
kaposan angkai a masa.
41 So Wata o Manosiya na sogoon iyan so manga malaikat iyan na penimoon iran a poon
ko Ndatoan iyan so langon a pekesabapan ko dosa ago so dii nggolaola sa marata.
42 Ipelebad siran o manga malaikat ko pekerab a apoy a roo siran pendidiyagaw a di ran
dii pakakitebaan a ngipen iran sabap ko kararasay iran.
43 Sa masa oto na pemakasindaw so manga oontol a datar o alongan roo ko Ndatoan o
Ama iran. So aden a tangila niyan na pamakineg baden!
So Bayambayanan makapantag ko Tamok a Inigadong
44 “So Ndatoan o Allah na kiibarat ko tamok a inigadong ko lopa. Miyasalak a miyatoon
ai o sakataw a mama, na tiyambonan iyan peroman. Kagiya tanto a miyababaya na
lomiyalakaw na pipesa niyan so langon taman iyan na piyamasa niyan angkoto a lopa.
So Bayambayanan makapantag ko Pirlas
45 “So peman so Ndatoan o Allah na kiibarat ko padagang a dii mbanog sa manga pipiya
a pirlas.
46 Kagiya matoon iyan so isa a tanto a mala i bali a pirlas, na lomiyalakaw na pipesa
niyan so langon taman iyan na piyamasa niyan angkoto a pirlas.
So Bayambayanan makapantag ko Biyala
47 “So Ndatoan o Allah na kiibarat pen ko biyala a inisisir ko ranaw a miyakakowa ko
langon a pitibarangan a seda.
48 Kagiya mapeno na giyamit o manga panginginseda ko ipameted. Miyontod siran na
piyanago iran so manga pipiya a seda ko manga reban, ogaid na inilelebad iran so da a
bali niyan on.
49 Kiibarat ai ko keolaola sii ko kaposan angkai a masa. Song sii so manga malaikat na
mbelagen iran so manga rarata a taw ko manga oontol,
50 Na ipelebad iran so manga rarata a taw roo ko pekerab a apoy a ron siran
pendidiyagaw a di ran dii pakakitebaan a ngipen iran sabap ko kararasay ran."
So Bago ago so Andang a manga Nganin
51 Iniise kiran i Isa a "Siyabot iyo langon angkai a manga bayambayanan?"
Tig iran a "Oway."
52 Na pitero iyan kiran a "Kagiya ka maoto na oman i goro ko Kitab a miyapangendao ko
makapantag ko Ndatoan o Allah na datar o kiwalay a ipeliyo niyan so bago ago so andang
a manga nganin a poon ko rowang a petegoan ko manga tamok iyan."
Da Tarimaa si Isa sa Nasarit
53 Kagiya mapasad manotol i Isa angkai a manga bayambayanan na inawaan iyan
angkoto a inged
54 Na komiyasoy ko inged iyan. Piyangendao niyan so manga taw sii ko sinagoga iran, na
miyamemesa siran a tig iran a "Anda miyakowa a mama ini angkai a ongangen ago
kabatowa sa kapenggolaolaa niyan ko manga ala a galebek?
55 Ba kena a sekaniyan so wata o panday sa kayo? Ba kena a si ina iyan so babay a
bebetowan sa Mariyam? Ba di pembetowan si ina iyan sa Mariyam? Ba kena a si
Santiyago, si Yosop, si Simon ago si Yodas na manga pagari niyan?
56 Ba kena a sii rektano man mababaling so langon a pagari niyan a babay? Anda ini
miyakowa langon angkai a mama?"
57 Na da iran tarimaa si Isa.
Ogaid na pitero kiran i Isa a "So nabi na seselaan o langon o manga taw a rowar ko
manga taw ko inged iyan ago sii ko walay niyan."
58 Na kena a ba madakel a manga ala i kabatowa a galebek a miyanggolaola niyan roo
sabap ko da iran kaparatiyaya.
MATIYO 14
So Kiyapatay i Yahiya a Pananalawat
Sa masa oto na si Hirod a dato sa Galili na miyaneg iyan so manga totol makapantag ki
Isa.
2 Na pitero iyan ko manga sanasanaan iyan a "Sekaniyan den si Yahiya a Pananalawat a
miyaoyag a poon ko miyamatay! Giyanan i sabap a aden a kabatowa iyan sa kanggolaola
niyan sa piyakamemesa a manga galebek."
3 Ka da pen ai matey na piyakidakep i Hirod si Yahiya na piyatong iyan ago kiyalaboso
niyan sabap ki Hirodiyas a karoma o pagari niyan a si Pilipi,
4 Ka kagiya lalayon dii teroon i Yahiya ki Hirod a "Sombang reka o ba ngka pangaromaa
so ipag ka."
5 Kabaya i Hirod a mbonoon iyan si Yahiya, ogaid na ipekelek iyan so madakel a taw, ka
tatarimaan iran a nabi sekaniyan.
6 Sii ko gawii a kiyaselaselaa ko kinimbawataan ki Hirod, na so wata i Hirodiyas a babay
na miseyaw ko hadapan o manga biyantowan. Na kagiya tanto oto a inikasoat i Hirod
7 Na tomiyopa sekaniyan ko raga a rakes a misepa sa imbegay niyan on so apiya antonaa i
pengnin iyan.
8 Sa da pen ai kanggolaola na so ina o raga na iniinsarat iyan on o antonaa i patot a
pengnin iyan, na tig o raga ki Hirod a "Began ka raken sii so olo i Yahiya a Pananalawat a
tatangelen sa talam."
9 So kiyanega sii o Dato na mikerata a ginawa niyan, ogaid na sabap ko sapa iyan ko
hadapan o manga banto, na inisogo iyan a imbegay rekaniyan so piyangni niyan,
10 Na piyakipotolan iyan si Yahiya sa olo roo sa kalaboso.
11 Miyawit roo so olo niyan a tatangelen sa talam na minibegay ko raga, na inowit iyan ki
ina iyan.
12 Na miyakaoma so manga sokbat i Yahiya na kinowa iran so lawas iyan na inilebeng
iran. Oriyan oto na siyongowan iran si Isa na piyanotol iran on so miyanggolaola.
Piyakakan i Isa so Lima nggibo a Taw
13 Kagiya maneg i Isa angkoto a totol na miyawa sekaniyan roo a meeda ko awang, na
somiyong ko matatanaw a darpa. Ogaid na kiyatokawan ai o madakel a taw na
miyamanondog siran on a pepelalalag a miyamakapoon ko manga pagingedingedan.
14 Sii ko kiyatepad i Isa ko awang na miyailay niyan so miyakadakedakel a taw, na tanto
niyan siran a inikapedi, na piyamakapiyaan iyan so pepanga sasakit kiran.
15 Kagiya magabi den na miyobay ron so manga sokbat iyan a tig iran a "Matatanaw ai a
darpa na magaan den makaliboteng. Pakalalakawa ngka so madakel a taw kaan siran
makasong ko manga inged ago makapamasa sa kekan iran."
16 Pitero kiran i Isa a "Di den kailangan a melalakaw siran. Sekano den i pamegay kiran
sa kekan iran."
17 “Aya bo a pangenengken a sisii rekami na lima timan a paan ago dowa timan a seda,"
a inisembag iran.
18 Na pitero i Isa a "Wita niyo raken."
19 Na pitero iyan ko madakel a taw a ontod siran ko otan. Kinowa niyan so lima timan a
paan ago dowa timan a seda na lomiyangag sa langit, na miyanalamat. Piyangopak iyan so
manga paan na inibegay niyan ko manga sokbat, na inipamagana iran ko madakel a taw.
20 Komiyan siran langon na miyanga oosog. Na piyanimo o manga sokbat so miyasama
iran na minipeno ko sapolo ago dowa a reban.
21 Lima nggibo a kadakel o manga mama a komiyan a di ron ped so manga babay ago
manga wata.
Pelalakaw si Isa ko Liyawaw o Ig
22 Oriyan oto na piyakada i Isa so manga sokbat ko awang na piyakaona niyan siran ko
sabala a ranaw, ka pekabalingen iyan so madakel a taw.
23 Kagiya mapakabaling iyan siran na tomiyakedeg sekaniyan ko bobongan a da a ped
iyan, ka pengangarapan. Kagiya magagawii den na ndodoo den si Isa,
24 Ogaid na so awang na sisii pen sa laod a dii kosokoson o manga begel, ka
masosonsang iran so ndo.
25 Kagiya magaan den pekelibabas, na siyono siran i Isa a pelalakaw ko liyawaw o
ranaw.
26 Kagiya mailay sekaniyan o manga sokbat a pelalakaw ko liyawaw o ranaw na
miyabengang siran a tig iran a "Arowak oto!" na miyakakisek siran sa kiyalek iran.
27 Ogaid na sarta a pitero kiran i Isa a "Pakapipiyaa niyo a ginawa niyo, ka saken bo! Di
kano pekelek!"
28 Na gominiraw si Pidro a "Kadnan, o seka na sogoa ko ngka a song ako reka san ko
liyawaw o ig."
29 “Song ka sii," a tig i Isa.
Na tomipad si Pidro ko awang na lomiyalakaw ko liyawaw o ig a pesong ki Isa.
30 Ogaid na so kiyainengkaa niyan ko mabager a ndo na miyalek sekaniyan, na sarta a
pekigaled. Inilalis iyan a "Sabeta ko ngka, Kadnan!"
31 Na magaan so magaan na kiyawa sekaniyan i Isa na kiyapetan iyan a tig iyan a "Sayana
ka a maito i paratiyaya! Ino ka pendowadowa?"
32 Na kagiya makada siran ko awang na lomingen so ndo.
33 So manga sokbat a ndodoo ko awang na sominimba ki Isa a tig iran a "Mataan a seka
den so Wata o Allah!"
Piyamakapiyaan i Isa so Pepanga sasakit sa Ginasarit
34 Kagiya makaripag siran ko ranaw na domiyongko siran sa inged a Ginasarit.
35 Kagiya makilala si Isa o manga taw sangkoto a darpa na piyakalangkap iran so
kiyapakaoma niyan ko langon a midadair on a manga a inged. Na piyangowit iran
rekaniyan so langon a pepanga sasakit
36 Na piyamangni iran on a giya bo a kasekoa iran ko sagayadan o kimon iyan. Na so
langon a miyakaseko on na miyamakapiya.
MATIYO 15
So manga Taritib o manga Apo
So ped ko manga Parisi ago manga goro ko Kitab na somiyong ki Isa a poon sa Yarosalim
na iniise iran on a
2 “Ino pesogok so manga sokbat ka ko taritib a initanan rektano o manga apo tano? Ka di
iran pagonaban a lima iran ko osto a okit ko di iran pen kaken."
3 Somimbag si Isa a "Na ino niyo pesogoka so sogoan o Allah kaan aya matoman na so
taritib iyo?
4 Ka inisogo o Allah a 'Pagadati ngka so ama a ka ago so ina a ka,' ago 'Apiya antawaa i
ndaora ko ama iyan o di na ina iyan na kebono.'
5 Ogaid na aya di niyo dii teroon na o teroa o taw ko ama iyan o di na ina a 'Saden sa rek
aken a kepakay a kitabang aken reka na minisenggay den a rek o Allah,'
6 Na di rekaniyan den paliyogat a kapagogopi niyan ki ama iyan o di na ina iyan. Sangkai
a okit na pepakadaan iyo so kipantag o katero o Allah kaan so taritib iyo na aya matoman.
7 Sekano a dii mamagomanta! Benar so miyaalamat o Isayas makapantag rekano:
8'Giyangkai a manga taw na seselaan ako iran a sii bo ko manga modol iran
ogaid na mawatan raken so manga poso iran.
9 Ilang baden a kapesimbaa iran raken,
na aya ipepamangendao iran a kitab kon o Allah
na matag baden manga kokoman o manosiya.' "
So Pepekasebo ko Taw
10 Tiyalowan i Isa so madakel a taw a somong siran on na pitero iyan kiran a "Pamakineg
kano na sabota niyo ai.
11 Kena a ba so pepekasoled ko ngari o taw i ba aya on pekasebo, ka so pepekaliyo ko
ngari iyan na aya on pekasebo."
12 Na miyobay ki Isa so manga sokbat na iniise iran on a "Katawan ka a inotegan so
manga Parisi sabap ko pitero o ka?"
13 Somimbag si Isa a "Oman i pamomolan a da pamolaa o Ama aken a ndodoo sa
kasorgaan na mbedoten.
14 Di niyo siran pesegipaa. Manga bota siran a nakoda, na o pegagaka o bota so isa a bota
na palaya siran keolog ko kakar."
15 Na gominiraw si Pidro a "Pagosaya ngka rekami so bayambayanan."
16 Na iniise kiran i Isa a "Ba kano pen di pekasabot?
17 Ba niyo di sebota a apiya antonaa i pepekasoled ko ngari na pegokit sa tiyan, na go bo
peliyo ko lawas?
18 Ogaid na so pepekaliyo ko ngari na poon ko poso, na giyoto i pepekasebo ko taw.
19 Ka pepekapoon ko poso so manga rarata a pamikiran a so kapamono, kasebo,
kambarabowat maasiya, kapamanekew, kapamamokeg ago so kapagitowito.
20 Giyai i pepekasebo ko taw, ogaid na so kakan sa da kaonabi a lima na di ron
pekasebo."
So Paratiyaya o Ikanaanen a Babay
21 Inawaan i Isa angkoto a darpa na somiyong ko pagingedingedan a midadair ko manga
siti a Tiro ago Sidon.
22 Na aden a babay a Ikanaanen a mababaling sangkoto a kaingedan, na somiyong
sekaniyan ki Isa na inilalis iyan on a "Kadnan, Wata o Daod, kapediin ako ngka! So wata
aken a babay na sosookan a saitan, na tanto a mararasay."
23 Ogaid na da a sataga bo a ba inisembag i Isa, na so manga sokbat iyan na piyangni iran
on a "Pakaawaa ngka angkai a babay, ka petondog rektano a dii melalis!"
24 Mandiyadi na pitero i Isa ko babay a "Sii ako bo siyogo ko manga taw sa Israil a
miyanga dadadag a datar o manga bilibili."
25 Ogaid na somiyodiyod sekaniyan ki Isa a tig iyan a "Ogopi ako ngka, Kadnan!"
26 Na pitero on i Isa a "Kena a ba patot i ba kowaa so pangenengken o manga wata na ba
itogen ko manga aso."
27 “Benar anan, Kadnan," a tig o babay "ogaid na apiya so manga aso na pepekakan man
ko pangenengken a pekeroro a poon ko lamisaan o kadnan iran."
28 So kiyanega sii i Isa na tig iyan a "Mala a paratiyaya ngka, Babay. Miyatoman den so
kabaya a ka." Na miyakapiya den so wata iyan sangkoto bo a oras.
Madakel a Miyapakapiya i Isa
29 Inawaan i Isa angkoto a darpa na somiyong ko marani ko Ranaw a Galili, na taros a
tomiyakedeg ko bobongan na miyontod roo.
30 Na tanto a madakel a taw a miyamanong rekaniyan a pepamangowit siran on sa manga
sadir, manga bota, manga lepo, manga amang ago madakel a ped a pepanga sasakit.
Inipamametad iran ko hadapan iyan na piyamakapiya niyan siran.
31 Miyamemesa so manga taw kagiya mailay iran so manga amang a miyamakatetaro,
miyamakapiya so manga sadir, pepamakalalakaw so manga lepo ago pepamakailay so
manga bota. Na biyantog iran so Tohan o Israil.
Pat nggibo a taw a Piyakakan i Isa
32 Tinimo i Isa so manga sokbat iyan na tig iyan a "Ipekepedi aken angkai a manga taw,
ka miyakatelo den gawii a kiyaped iran raken na da den a kekan iran imanto. Di aken
kabaya i ba ko siran pakalalakawa a penga aaor, ka o ba siran baden mikopay ko
kapembaling iran."
33 Pitero rekaniyan o manga sokbat a "Anda tano makakowa sa petoon a paan sangkai a
matatanaw a darpa a pekikan sangkai a madakel a taw?"
34 “Pira timan i paan iyo?" a iniise i Isa.
"Pito timan," a tig iran "ago maito a manga roroni a seda."
35 Na pitero i Isa ko madakel a taw a ontod siran ko lopa,
36 Na kinowa niyan so pito timan a paan ago so manga seda, na kagiya makapanalamat
na piyangopak iyan na inipamegay niyan ai ko manga sokbat, na inipamagana iran pen ko
manga taw.
37 Palaya siran den komiyan na miyanga oosog. Na piyanimo o manga sokbat so
miyasama iran, na minipeno ko pito timan a reban.
38 Pat nggibo a kadakel o manga mama a komiyan a di ron ped so manga babay ago
manga wata.
39 Kagiya mapakalalakaw i Isa so madakel a taw na mida sekaniyan ko awang na
somiyong sa inged a Magadan.
MATIYO 16
So Pangni ko Nanao
Somiyong ki Isa so manga Parisi ago so manga Sadosi sa katepengi iran on, na piyangni
iran a pakailain iyan siran sa piyakamemesa a nanao a poon sa kasorgaan.
2 Pitero kiran i Isa a "Amay ka sedep so alongan na peteroon iyo a 'Tetaid a doniya, ka
mariga a langit.'
3 Na amay ka kapipita na peteroon iyo a 'Magoran imanto, ka mariga a langit ago
domadatem.' Katawan iyo i kapemaanai niyo ko paras o langit, ogaid na di niyo
kapemaanaan so manga nanao a mipantag sangkai a masa.
4 So manga rarata a taw a tomiyalikod ko Allah na aya pepamangni sa piyakamemesa a
nanao, ogaid na da a ba kiran imbegay a nanao a rowar ko nanao a miyaolaola i Yonas."
Na inawaan siran i Isa na lomiyalakaw.
So Tapay o manga Parisi ago so manga Sadosi
5 Kagiya makaripag so manga sokbat ko ranaw na kiyatokawan iran a miyakalipat siran
romoran sa paan.
6 Na pitero kiran i Isa a "Iktiyar kano; pananggilai niyo so tapay o manga Parisi ago so
manga Sadosi."
7 Na miyapemasak oto o manga sokbat a tig iran a "Aya kiyateroa niyan sii na sabap sa da
tano makaawid sa paan."
8 Katawan i Isa so di ran dii teroon na tig iyan a "Ino niyo dii pemasaka so da niyo
kapakaawid sa paan? Sayana kano a maito i paratiyaya!
9 Ba kano pen di pekasabot? Ba niyo di ketademi so lima timan a paan a piyakikan ko
lima nggibo a taw? Pira timan a reban i kiyapenoan ko sama a piyanimo iyo?
10 Na so pito timan a paan a piyakikan ko pat nggibo a taw, na pira timan a reban i
kiyapenoan ko sama a piyanimo iyo?
11 Ino niyo di sebota a kena a ba aya ko dii teroa so makapantag ko paan? Pananggilai
niyo so tapay o manga Parisi ago so manga Sadosi."
12 Na giyoto a siyabot o manga sokbat a kena a ba so tapay sa paan i ba di kiran dii
teroon i Isa, ka so manga ndao o manga Parisi ago so manga Sadosi.
So Piyayag i Pidro makapantag ki Isa
13 Kagiya makaoma si Isa ko inged a Kaisariya Pilipi, na inisean iyan so manga sokbat
iyan a "Antawaa kon so Wata o Manosiya a kabasa o manga taw?"
14 Tig iran a "Aden a dii tero sa si Yahiya a Pananalawat. So ped na di ran dii teroon a si
Iliyas, na tig o manga ped a si Yarimiyas o di na isa ko manga nabi."
15 Na pitero i Isa a "Sekano den, antonaa i mapetero iyo o antawa ako?"
16 Somimbag si Simon Pidro a "Seka so Al Masih, a so Wata o oyagoyag a Tohan."
17 Na pitero on i Isa a "Rarakmatan ka Simon, a wata i Yonas, ka kena a ba manosiya i
miyakapayag reka sii, ka so Ama aken a ndodoo sa kasorgaan.
18 Teroon ko reka a seka na Pidro, na sii sangkai a lakongan na mbangonen aken on so
Agama ko. Na so langon o kapakagaga sa kanarakaan na di on den pekadaag.
19 Imbegay aken reka so manga gonsi o Ndatoan o Allah, na apiya antonaa i ipesepar ka
sii sa doniya na isesapar roo sa kasorgaan, na apiya antonaa i peperon ka sii sa doniya na
mapeparo roo sa kasorgaan."
20 Kagiya matero ai i Isa na liyalangan iyan so manga sokbat iyan sa di ran petetaroa ko
apiya antawaa a sekaniyan so Al Masih.
Inaloy i Isa so Kakerasay ago Kapetay niyan
21 Ipoon den sangkoto a oras na penggogoden i Isa ko manga sokbat iyan a disomala a
song sekaniyan sa Yarosalim na madakel a iperomasay rekaniyan roo o manga
pelokelokesen, ago so manga poporo a imam, ago so manga goro ko Kitab, na kebono
sekaniyan na keoyag bo sii ko ikatelo gawii.
22 Na si Pidro na inisibay niyan si Isa na pimbongetan iyan a tig iyan a "Di den, Kadnan!
Di ngka den ai keokitan!"
23 Somiyangor si Isa ki Pidro na pitero iyan on a "Awa ka raken Iblis! Pepekaalang ka ko
lalan aken, ka so manga pamikiran ka na kena a ba poon ko Allah, ka poon ko manosiya."
24 Mandiyadi na pitero i Isa ko manga sokbat iyan a "O aden a kebaya raken tomondog
na disomala a itolak iyan a ginawa niyan ago posain iyan so kros iyan ago pegonot raken.
25 Ka apiya antawaa i kebayaan iyan somabet so kaoyagoyag iyan na pelagaan iyan
baden. Ogaid na apiya antawaa i iperila iyan so kaoyagoyag iyan sabap raken na kekamal
iyan.
26 O miyakowa o taw so dalem a doniya a sarta a miyalaga so niyawa niyan, na antonaa i
miyanggona niyan on? Na antonaa i kibegay o taw a kiaon ko niyawa niyan?
27 Ka pekaoma so Wata o Manosiya a misasarta on so bantogan o Ama iyan ago
makaoonot on so manga malaikat iyan. Amay ka makaoma na mbelasan iyan so oman i
isa a taw a ipepasod ko miyanggolaola niyan.
28 Teroon ko rekano a mataan den a aden a ped ko makadadarpa sii a keilay iran so
kapekaoma o Wata o Manosiya a pendato sa di iran pen kapamatay."
MATIYO 17
So Kiyasalin o Paras i Isa
Kagiya makanem gawii na piyakaonot i Isa si Pidro ago so magari a si Santiyago ago si
Yahiya, na inowit iyan siran ko maporo a palaw sa da a ped iran.
2 Sii ko kapegilaya iran ki Isa na miyasalin den. Sominindaw so paras iyan a datar o
alongan, na miyakapoti so nditaren iyan a miyakakindakindat.
3 Na sarta den a mipeyag kiran si Mosa ago si Iliyas a dii makimbitiyarai ki Isa.
4 Na pitero i Pidro ki Isa a "Kadnan, mapiya ka sisii tano. O kebaya ka na magembaal ako
sii sa telo a lawig, a so isa on na para reka, so isa na para ki Mosa, ago so isa pen na para
ki Iliyas."
5 Sii ko di niyan dii katero na siyayapan siran o masindaw a gabon. Na miyakapoon a
sowara ko gabon a tig iyan a "Giyai so pekebabayaan ko a Wata aken a tanto aken a
ikasosoat. Pamakinega niyo sekaniyan!"
6 Kagiya maneg ai o manga sokbat na gomipe siran a tanto a miyanga alek.
7 Miyobay kiran si Isa na siko iyan siran a tig iyan a "Mbowat kano. Di kano pekelek."
8 Na miyangilailay siran na da a ba iran miyailay a taw a rowar ki Isa.
9 Sii ko kapetondagay iran ko palaw na ininsaratan siran i Isa a tig iyan a "Di niyo
petetaroa ko apiya antawaa angkai a miyailay niyo taman sa maoyag den so Wata o
Manosiya a poon ko miyamatay."
10 Na iniise on o manga sokbat a "Ino dii teroa o manga goro ko Kitab a disomala a
keona makaoma si Iliyas a di so Al Masih?"
11 Tig i Isa a "Benar den a pekaoma si Iliyas na petiyagaren iyan so langon taman.
12 Ogaid na teroon ko rekano a miyakaoma den si Iliyas na da sekaniyan makilala o
manga taw, na pinggolaola iran on langon so kabaya iran. Datar oto mambo na perasain
iran so Wata o Manosiya."
13 Kagiya maneg ai o manga sokbat na siyabot iran a aya di niyan kiran dii teroon na so
makapantag ki Yahiya a Pananalawat.
Piyakapiya i Isa so Wata a Sosookan
14 Sii ko kiyakasoy iran ko madakel a taw na miyobay ki Isa so isa a mama a
somiyodiyod on
15 A tig iyan a "Sir, kapediin ka so wata aken a mama. Pendalikaanen sekaniyan na tanto
a mararasay, ka omanoman milampes ko apoy o di na sa ig.
16 Inowit aken sekaniyan ko manga sokbat ka, ogaid na da iran mapakapiya."
17 Pitero kiran i Isa a "Sekano a da a paratiyaya niyan ago manga tetegas i olo a taw! Ay
katey a disomala a kipageepedaan aken rekano? Ay katey a disomala a kapanginginsabari
aken rekano? Wita niyo raken so wata."
18 Na siyaparan i Isa so saitan a somosook on na lominiyo ron, na miyakapiya den so
wata ipoon den sangkoto a oras.
19 Oriyan oto na miyobay ki Isa so manga sokbat a siran bo na iniise iran on a "Ino ami
da mapakaliyo so saitan?"
20 Pitero kiran i Isa a "Sabap sa maito a paratiyaya niyo. Ka teroon ko rekano a mataan
den a o aden a paratiyaya niyo a datar sa kala o miyakaitowito a oniin a mostard na
mapetero iyo sangkai a palaw a 'Tepas ka roo!' na tepas roo den. Na da den a ba niyo di
kegaga!"
Inaloy peman i Isa so Kapetay niyan
22 Miyakaisa a gawii a miyakakasoy siran den sa Galili na pitero i Isa ko manga sokbat
iyan a "So Wata o Manosiya na magaan den mapalad ko kapaar o manga taw
23 Na mbonoon iran, ogaid na sii ko ikatelo gawii na keoyag bo."
So kiyanega sii o manga sokbat na tanto a mikerata a ginawa iran.
So Imbowis ko Timplo
24 Kagiya makaoma siran roo sa Kapirnaom na so manga panenekat sa bowis para ko
Timplo na somiyong ki Pidro na iniise iran a "Ba pembayaden o goro niyo so bowis para
ko Timplo?"
Tig iyan a "Oway."
25 Na kagiya somoled si Pidro ko walay na miyona tero si Isa a tig iyan a "Simon, so
manga dato sa doniya na antawaa i pepanekatan iran sa bowis o di na bayad? Ba so
manga pagtaw iran o di na so manga mananangga? Antonaa i pamikiran ka?"
26 Tig i Pidro a "So manga mananangga."
Na pitero i Isa a "Kagiya ka maoto na di pekabayad so manga magiinged.
27 Ogaid na sabap sa di ta kabaya i ba ta mapakapagoteg angkai a manga taw na song ka
roo ko ranaw na pamanowit ka. Na so keona a seda a kekowa ngka na pakanggangaa ngka
na keilay ngka sii ko ngari iyan so pelata a pirak. Kowaa ngka na began ka kiran a
imbowis aken ago seka."
MATIYO 18
So Lebi a Mala ko Ndatoan o Allah
Sa masa oto na miyobay ki Isa so manga sokbat na iniise iran a "Antawaa i lebi a mala ko
Ndatoan o Allah?"
2 Tiyalowan i Isa so isa a wata na piyakatindeg iyan ko seronsarongan iran,
3 Na tig iyan a "Teroon ko rekano a mataan den a taman sa di kano makatekelid ago
mbeloy a datar o manga wata na di kano den pekasoled ko Ndatoan o Allah.
4 Kagiya ka maoto na apiya antawaa i pepangalimbabaan a datar angkai a wata na aya
lebi a mala ko Ndatoan o Allah.
5 Na apiya antawaa i terima sa wata a datar angkai a wata sii ko ingaran aken na saken i
peterimaan iyan.
So manga Nganin a Ipekedosa o manga Taw
6 “Ogaid na apiya antawaa i mapakandosa niyan so isa bo sangkai a mitatanan a manga
taw a peparatiyaya raken na tomo on pen a iketan a lig iyan sa mala a ator a galingan na
igaled sekaniyan ko pitidaleman ko ragat.
7 Kemorkaan so doniya sabap ko manga nganin a ipekedosa on o manga taw. Mataan a
mapenggolaola so manga nganin a ipekedosa iran, ogaid na kemorkaan so taw a ron
makapenggolalan a kanggolaola ini!
8 “O ikedosa ngka so lima ngka o di na so ai ngka na potola ngka on na lebaden ka. Ka
tomo reka a makasoled ka sa kaoyagoyag a sadir o di na lepo a di sa ba ana dowa a lima
ngka o di na ai ngka a ba ka den milebad ko apoy a da a ikepareng iyan.
9 O ikedosa ngka so mata ngka na sowata ngka on na lebaden ka. Ka tomo reka a
makasoled ka ko kaoyagoyag a sabala ka i mata a di sa ba dowa ka i mata a ba ka den
milebad ko apoy sa kanarakaan.
So Bayambayanan makapantag ko Miyadadag a Bilibili
10 “Iktiyari niyo o ba niyo masodi apiya so isa sangkai a mitatanan a manga taw. Ka
teroon ko rekano a so manga malaikat iran na ndodoo lalayon ko kamamasaan o Ama
aken roo sa kasorgaan.
12 “Antonaa i pamikiran iyo sii: Antonaa i penggolaolaan o mama a aden a magatos iyan
a bilibili na miyadadag so isa on? Ba niyan di pagawai pasin so siyaw polo ago siyaw a
bilibili na pegenebeneb sekaniyan ko manga bobongan a di niyan dii mbabanogen so
miyadadag on?
13 Na amay ka matoon iyan na teroon ko rekano a mataan den a tanto niyan a ikebabaya
angkoto a isa a bilibili a di so siyaw polo ago siyaw a da manga dadadag.
14 Datar oto mambo a kena a ba kabaya o Ama iyo a ndodoo sa kasorgaan a ba madadag
apiya so isa bo sangkai a mitatanan a manga taw.
So Ped ka a Peparatiyaya a Miyakandosa
15 “O miyakandosa reka so ped ka a peparatiyaya na songowi ngka na pakitokawi ngka
on so dosa niyan a sekano bo a dowa kataw. O pemakinega ka niyan na miningginawai
ngka bo so pagari ngka.
16 Ogaid na o di ka niyan pemakinega na pakaonota ngka so isa o di na dowa kataw kaan
so langon a peteroon na kapemataani o dowa o di na telo a saksi.
17 Na o di niyan siran den pemakinega na pakitokawi ngka ko manga magaagama, na o di
niyan mambo pemakinega so magaagama na kidian ka on den so datar o kapir, o di na
panenekat sa bowis.
So Kasapar ago so Kapero
18 “Teroon ko rekano a mataan den a apiya antonaa i ipesepar iyo sii sa doniya na
isesapar roo sa kasorgaan, na apiya antonaa i peperon iyo sii sa doniya na mapepero roo
sa kasorgaan.
19 “Na teroon ko rekano pen a amay ka magayon so dowa rekano sii sa doniya mipantag
ko apiya antonaa i pengnin iyo ko kapepangangarapan iyo, na penggolaolaan rekano den
ai o Ama aken a ndodoo sa kasorgaan.
20 Ka apiya anda matitimo so dowa o di na telo kataw sii ko ingaran aken na ndodon ako
a ped iran."
So Bayambayanan makapantag ko da a Kapedi iyan a Oripen
21 Oriyan oto na miyobay si Pidro ki Isa na iniise iyan a "Kadnan, makapira raken
makandosa so pagari ko a patot a perilaan aken pen? Ba taman sa makapito?
22 Pitero rekaniyan i Isa a "Kena a ba makapito, ka teroon ko reka a taman sa pitopolo na
takepen sa makapito.
23 “Sabap sii na so Ndatoan o Allah na kiibarat ko dato a kebayaan iyan somekat so
manga otang o manga oripen iyan.
24 Kagiya pepoon sekaniyan magitong, na inowit rekaniyan so sakataw a miyakaotang on
sa pipira nggibo a pirak.
25 Ogaid na kagiya da a kibayad iyan ko otang iyan na inisogo o kadnan iyan a pepasaan
angkoto a oripen a rakes o karoma niyan, so manga wata iyan ago so langon taman iyan
kaan mibayad ko otang.
26 “Na somiyodiyod on so oripen a tig iyan a 'Panginsabari ako ngka, ka mbeyadan ko
reka so langon a otang aken!'
27 Na inikapedi o kadnan iyan na inirila iyan on so otang iyan, na piyakalalakaw niyan.
28 “Ogaid na kagiya makaawa roo angkoto a oripen na minimbalaka iyan so ped iyan a
oripen a makaootang on sa da mapiralad a pirak. Na giyardot iyan a sarta a pikel iyan a tig
iyan a 'Bayadi ngka so otang ka raken!'
29 “Tominikoro so ped iyan a oripen na miyangangampedian on a tig iyan a 'Panginsabari
ako ngka, ka mbeyadan ko seka bo.'
30 Ogaid na da sekaniyan iyog, na ba niyan den piyakikalaboso taman sa makabayad ko
otang iyan.
31 So kiyailaya o ped a manga oripen ko miyanggolaola na tanto a mikerata a ginawa
iran, na siyongowan iran so kadnan iran na piyanotol iran on so langon a miyanggolaola.
32 “Kagiya maneg ai o kadnan iran na piyakitawag iyan angkoto a oripen na pitero iyan a
'Marata ka a oripen. Inirila aken langon so otang ka raken ka kagiya miyangangampedian
ka raken.
33 Ba di patot a ikapedi i ka so ped ka a oripen a datar o kinikapediin aken reka?'
34 Na tanto a kiyararangitan so kadnan iyan, na piyalad iyan ko merasay ron taman sa
kabeyadan iyan langon so otang iyan.
35 “Datar ai mambo a ikidia rekano o Ama aken a ndodoo sa kasorgaan taman sa di rilaan
o oman i isa rekano so pagari niyan sa iklas ko poso iyan."
MATIYO 19
Inipangendao i Isa so makapantag ko Kapakimbelag
Kagiya mapasad ai tero i Isa na inawaan iyan a Galili na somiyong sa inged a Yodiya a
masesebangan o Lawasaig a Yordan.
2 Tanto a madakel a taw a miyamanondog on, na piyamakapiya niyan siran roo.
3 Somiyong on so ped ko manga Parisi sa katepengi ran on na pitero iran a "Ba sisii ko
Kitab i ba kendai o mama so karoma niyan ko apiya antonaa sabap iyan?"
4 Tig iyan a "Ba niyo da kapangadii a sii sa pagampaganay na inaden o Allah so manosiya
a mama ago babay,
5 Na pitero iyan a 'Sabap sii na magawa so mama ki ama iyan ago ina iyan na tepi ko
karoma niyan na siran a dowa na keisaisa?'
6 Kagiya ka maoto na kena den o ba siran madodowa ka maiisaisa. Sabap sii na di
pakapembelaga o manosiya so piyakatepi o Allah."
7 Iniise o manga Parisi a "O giyanan na ino sogoon o Mosa a begi o mama so karoma
niyan sa sorat a kapasadan ko kambelag na go niyan bo mapakaawa?"
8 Pitero kiran i Isa a "Sabap sa manga tetegas kano i poso, na miyaparo rekano o Mosa a
makimbelag kano ko manga karoma niyo, ogaid na kena den a ba anan takdir o Allah
ipoon ko kiyaadena ko doniya.
9 Na teroon ko rekano a apiya antawaa mama i ndaan iyan so karoma niyan liyo ron o ba
miyakasebo, ago mangaroma sa ped a babay na miyakasina sekaniyan."
10 Na pitero rekaniyan o manga sokbat iyan a "O giyai i kokoman ko kakeromai na tomo
den a di den pengaroma so taw."
11 Tig i Isa a "Kena a ba so langon a taw i ba pekatarima sangkai a ndao, ka siran oto bo
a bigan on o Allah.
12 Madakel a sabap a di kapakapengaroma o manga mama. Aden a inimbawata a di
makapengaroma. Aden a ped a di makapengaroma ka kiyapon siran o manga taw. Na
aden pen a ped a piyasad iran sa ginawa iran a di pengaroma sabap ko Ndatoan o Allah.
So pekatarima sii na tarimaa niyan."
Riyakmatan i Isa so manga Wata
13 Samaoto na piyangowitan o manga taw si Isa sa manga wata kaan iyan kiran
mipanapenet a lima niyan ago karakmatan iyan siran. Ogaid na pimbobongetan o manga
sokbat so manga taw.
14 Pitero i Isa a "Pakasonga niyo raken so manga wata. Di niyo siran pesepari, ka so
Ndatoan o Allah na rek o datar iran a manga taw."
15 Na inipanapenet iyan kiran a lima niyan, na oriyan ai na inawaan iyan angkoto a darpa.
So Kawasa a Mangoda a Mama
16 Na aden a mama a somiyong ki Isa a iniise iyan on a "Goro, antonaa i mapiya a
disomala a penggolaolaan ko kaan ako kabegi sa da a kaposan iyan a kaoyagoyag?"
17 Pitero i Isa a "Ino ngka raken pegisean o antonaa i mapiya? Isaisa bo a mapiya. Ogaid
na o kebaya ka somoled ko kaoyagoyag a da a kaposan iyan na tomana ngka so manga
sogoan o Kitab."
18 Iniise iyan a "Antonaa manga sogoan?"
Tig i Isa a "Di ka pemono, di ka pesebo, di ka pemanekew, di ka pemamokeg,
19 Pagadati ngka so ama a ka go so ina a ka, ago kababayai ngka so siringan ka a datar a
ginawa ngka."
20 Tig o mangoda a mama a "Tiyoman aken den ai langon. Antonaa pen i makakawang
raken?"
21 Inisembag i Isa a "O kebaya ka a matarotop so kapetoman ka na baling ka na pesaa
ngka so manga tamok ka na pamegan ka so pirak ko manga miskin, na kebegan ka sa
kakawasaan roo sa kasorgaan; na go ka sii kasoy na pegonot ka raken."
22 Kagiya maneg ai o mangoda na miyawa roo a mararata a ginawa niyan, ka tanto a mala
i tamok.
23 Mandiyadi na pitero i Isa ko manga sokbat iyan a "Teroon ko rekano a mataan den a
maregen so kapekasoled o kawasa ko Ndatoan o Allah.
24 Teroon ko rekano peroman a malebod so kapekaokit o onta ko peso a ragom a di so
kapekasoled o kawasa ko Ndatoan o Allah."
25 Kagiya maneg ai o manga sokbat na tanto siran a miyamemesa a tig iran a "O benar
oto na antawaa bes i kesabet?"
26 Na tintengan siran i Isa na pitero iyan a "Di ini kegaga o manosiya, ogaid na kegaga o
Allah so langon taman."
27 Mandiyadi na pitero rekaniyan i Pidro a "Ilaya ngka man, ka inawaan ami so langon
taman kaan kami reka makaonot. Na antonaa i kekowa ami?"
28 Pitero kiran i Isa a "Teroon ko rekano a mataan den a amay ka makaontod so Wata o
Manosiya ko kababantogan a korsi iyan sii ko masa a kiyambagowi ko langon taman na
sekano a miyakaonot raken na pemakaontod mambo ko sapolo ago dowa a korsi a
pepangokom ko sapolo ago dowa a mbatabataa a manga Israil.
29 Na so oman i isa a inawaan iyan so manga walay niyan, manga pagari niyan a mama o
di na babay, so ama iyan, so ina iyan, so manga wata iyan, o di na so lopa iyan sabap
raken na kebadalan sekaniyan sa makamagatos matakep, na makapekawali pen sa da a
kaposan iyan a kaoyagoyag.
30 Ogaid na madakel a maoona imanto a keori bo, na madakel a maoori imanto a keona
bo.
MATIYO 20
So Bayambayanan makapantag ko manga Minggagalebek ko Asinda
"So Ndatoan o Allah na kiibarat ko kirek ko asinda a komiyabalaga lomalakaw ka
pengiloba sa kasokayan iyan a manga mama a makanggalebek ko asinda niyan.
2 Miyagayon siran a sokayan iyan siran sa satiman a pelata a pirak oman salongan, na
piyakasong iyan siran ko asinda niyan.
3 “Kagiya magalas nowibi na somiyong peman so kirek roo sa padian, na miyailay niyan
so ped a kititindeg ko padian a da a galebek iran.
4 Pitero iyan kiran a 'Nggalebek kano mambo ko asinda ko, ka mbeyadan ko sekano sa
osto a sokay.'
5 Na somiyong siran on.
"Kagiya magalas dosi ago magalas tris na pinggolaola niyan oto bo.
6 Na sii ko magaan den magalas singko na somiyong sekaniyan peman sa padian na
miyailay niyan on so ped a kititindeg roo. Na iniise iyan kiran a 'Ino kano sii kititindeg sa
mababasa alongan a da den a galebek iyo?'
7 “Inisembag iran a 'Kagiya da a taw a ba rekami sokay.'
"Na pitero iyan a 'Song kano mambo roo ko asinda ko na nggalebek kano ron.'
8 “Kagiya perimon den na pitero o kirek ko asinda ko komikibir ko galebek a 'Talowi
ngka so kigagalebek na bayadi ngka so manga sokay iran a ipoon ko miyanga oori a
piyakanggalebek na sii pagposa ko miyanga oona.'
9 “Na miyamangobay so manga mama a mipoon nggagalebek ko alas singko sa kegabi,
na oman i isa kiran na siyokayan sa satiman a pelata.
10 So kiyaobay roo o miyanga oona nggalebek na pipikiren iran a mala a kekowa iran a di
giyoto. Ogaid na siyokayan mambo so oman i isa kiran sa satiman a pelata.
11 Kagiya makadawat siran on na piyanarotaroan iran so kirek ko asinda a pitero iran on
a
12'Giyangkai a miyanga oori a piyakanggalebek na isaisa bo ka oras a kiyanggalebekan
iran, na siyokayan ka siran a datar ami a minggagalebek ko ranti o miyababasa alongan.'
13 “Simbag o kirek so isa kiran a 'Pamakineg ka ki. Da ko seka lingowi. Ba ka da ayon ko
sokay a satiman a pelata?
14 Awidi ngka so sokay ngka na baling ka. Kabaya aken a mbegan ko a mama ini a
miyaori nggalebek sa sokay a datar o inibegay aken reka.
15 Ba da a kabenar aken ko kapenggolaolaa ko ko kabaya aken ko rek aken a pirak? O di
na ba ka kiyatagoan sa napso sabap ko kapepamemegayan aken?' "
16 Na pitero pen i Isa a "Datar oto mambo a so siran oto a maoori imanto na keona bo, na
so maoona imanto na keori bo."
Inaloy Peman i Isa so Kapetay niyan
17 Sii ko kapelalakaw i Isa a song sa Yarosalim na inisibay niyan so sapolo ago dowa a
sokbat na pitero iyan kiran a
18 “Pamakineg kano. Pesong tano sa Yarosalim a ron kepalad so Wata o Manosiya ko
manga poporo a imam ago manga goro ko Kitab. Kisala iran on so kambonoa on
19 Na go iran bo pelada ko kena a ba manga Yahodi, na pegongatongaten iran ago
pemadasan, na totoken iran ko kros. Na sii ko ikatelo gawii na keoyag sekaniyan bo."
So Pangni o Ina i Santiyago ago si Yahiya
20 Oriyan oto na somiyong ki Isa so ina o dowa a wata i Sibidi a oonotan o manga wata
iyan. Somiyodiyod sekaniyan ki Isa ka aden a pengnin iyan on.
21 Iniise on i Isa a "Antonaa i kabaya a ka?"
Tig iyan a "Itopa ngka a so isa sangkai a dowa kataw a wata aken na makaontod ko
kawanan ka ago so isa on sa diwang ka sii ko Ndatoan ka."
22 Na pitero kiran i Isa a "Di niyo katawan i pepangnin iyo. Ba kano pekagaga minom ko
mapait a tagayan a magaan aken paginoman?"
Inisembag iran a "Oway, kegaga mi."
23 Pitero i Isa a "Mataan a pekainom kano ko tagayan aken, ogaid na kena a ba saken i
pemili o antawaa i pekaontoden ko kawanan aken ago sa diwang, ka giyangkoto a ontoda
na rek o pitiyagaran on o Ama aken."
24 Kagiya katokawan o sapolo a ped a manga sokbat ko piyangni i Yahiya ago si
Santiyago na inotegan siran sangkoto a dowa a magari.
25 Na tinimo siran i Isa na pitero iyan kiran a "Katawan iyo a so manga dato o manga
nasiyon na pepangondatoan iran so manga pagtaw iran, na so manga olowan iran na
pepekapaar kiran.
26 Ogaid na kena o ba patot ai a sowaan iyo. Ka apiya antawaa i kebaya makala sii rekano
na disomala a pembaloy a pepanalagad rekano.
27 Na apiya antawaa rekano i kebaya mona na disomala a makipangongoripen rekano,
28 A datar bo o Wata o Manosiya a kena a ba sii somiyong kaan kapenalagadi, ka sabap
sa an makapenalagad ko manga ped, ago an iyan mibegay so kaoyagoyag iyan a ipagaon
ko madakel a taw."
Miyapakailay i Isa so Dowa kataw a Bota
29 Sii ko kapegawa i Isa ago so manga sokbat iyan sa Yariko na tanto a madakel a taw a
pepamanondog kiran.
30 Na aden a dowa a bota a mama a moontod ko kilid a lalan, na kagiya maneg iran a
segad roo si Isa na miyananalo siran a "Hey Kadnan, Wata o Daod, kapediin kami ngka!"
31 Pimbobongetan siran o madakel a taw na pitero iran a rerenek siran. Ogaid na ba iran
den piyakalalo a di ran dii kapananalo a "Hey Kadnan, Wata o Daod, kapediin kami
ngka!"
32 Na tomiyareg lomalakaw si Isa na tiyalowan iyan siran. "Antonaa i kabaya iyo a ikidia
ko rekano?" a iniise iyan.
33 “Kadnan," a inisembag iran, "kabaya ami a makailay kami."
34 Na inikapedi siran i Isa na siko iyan a manga mata iran. Na sakotika den a
kiyapakailay iran, na miyonot siran on.
MATIYO 21
So Piselasela a Kiyasoled i Isa sa Yarosalim
Sii ko kapepakarani iran sa Yarosalim na miyakaoma siran sa Bitpagi sii ko Palaw a
Olibi. Na siyogo i Isa so dowa a sokbat
2 A pitero iyan kiran a "Song kano sangkoto a inged a maoonaan tano, na sii den ko
kasoled iyo ron na keoma niyo so isa a kimar a iiket a rakes o nati niyan. Bokaa niyo siran
na wita niyo raken.
3 O aden a magise rekano, na teroa niyo ron a aden a ikidia on o Kadnan, na sagogona a
pekikowa niyan rekano."
4 Miyanggolaola ini kaan mitoman so pitero o nabi a
5 “Teroa niyo ko manga taw sa Siyon a
'Ilaya niyo ka pepekaoma rekano so Dato iyo!
Mangangalimbabaan sekaniyan a kokoda sa kimar,
a so kangodaan a nati o kimar.' "
6 Na lomiyalakaw so manga sokbat na ininggolalan iran so inisogo kiran i Isa.
7 Lnowit iran on so kimar ago so nati na iniampido iran on so manga gerab iran, na
mikoda on si Isa.
8 Tanto a madakel a taw a piyangayat iran so manga nditaren iran sii ko lalan a pagokitan
iyan. So ped na miyamotol sa manga raon a kayo na piyanempas iran ko lalan.
9 Na so madakel a taw a pepangonaan ki Isa a datar peman o pepamanondog on na
ipepelalis iran a
"Podin so wata o Daod!
Rarakmatan so pepekaoma sii ko ingaran o Kadnan!
Podin roo ko pipeporoan ko kasorgaan!"
10 Kagiya somoled si Isa sa Yarosalim na miyagorigaw so langon o manga taw ko dalem
a siti a di ran dii teroon a "Antawaa ini?"
11 Somimbag so madakel a taw a tig iran a "Giyai si Isa, a so Nabi a poon sa Nasarit sii
sa Galili."
Somiyoled si Isa ko Timplo
12 Somiyoled si Isa ko Timplo o Allah na piyamogaw niyan so langon a dii ndadagang
ago so dii mamamasaan roo. Pilelekeb iyan so manga lamisaan o dii sesambiay sa pirak,
ago so manga ontoda o dii pepasa sa marapatik.
13 Pitero iyan kiran a "Misosorat ko Kitab a pitero o Allah a 'So Walay aken na
mbetowan sa Walay a Pesimbaan,' ogaid na ba niyo den mbaloya a dii tepokan o manga
tekew."
14 So manga bota ago so manga sadir na miyamanong ki Isa ko Timplo, na piyamakapiya
niyan siran.
15 Ogaid na kiyararangitan so manga poporo a imam ago so manga goro ko Kitab ko
kiyailaya iran ko manga piyakamemesa a pinggolaola niyan ago so manga wata a
ipepelalis iran sii ko Timplo a "Podin so Wata o Daod!"
16 Na iniise iran ki Isa a "Ba ngka miyaneg so di ran dii teroon?"
Tig i Isa a "Oway. Ba niyo da mabatiya angkai a misosorat ko Kitab a 'So manga modol o
manga wata ago manga ikaririga na piyakipodi ngka on a ginawa ngka'?"
17 Na miyawa kiran si Isa na lominiyo ko siti a somiyong sa Bitani a ron miyakaiga.
Mirayong so Kayo a Higos
18 Sii ko kapekasoy niyan sa Yarosalim ko teked a kapipita na miyaor sekaniyan.
19 Na miyakailay sekaniyan sa kayo a higos ko kilid a lalan, na miyobay ron ogaid na da
a ba niyan on miyatoon a onga, ka manga raon bo. Pitero iyan ko kayo a "Di ka den
pekaonga!" Na sakotika den a mirayong so kayo.
20 Kagiya mailay ai o manga sokbat na miyamemesa siran a tig iran a "Andamanaya i
kiyaperayong sa sagogona angkai a kayo a higos?"
21 Pitero kiran i Isa a "Teroon ko rekano a mataan den a o aden a paratiyaya niyo ago di
kano pendowadowa, na mapenggolaola niyo so inikidia ko sangkai a kayo a higos, na
kena a ba giyai bo, ka mapetero iyo mambo sangkai a palaw a 'Mbowat ka na go ngka
lebaden a ginawa ngka ko ragat,' na mipenggolalan den.
22 Na o peparatiyaya kano na apiya antonaa i pengnin iyo ko di niyo dii kapangangarapan
na ketarima iyo."
So Pakaise makapantag ko Kapaar i Isa
23 Komiyasoy si Isa ko Timplo, na sii ko kapepamangendao niyan na somiyong on so
manga poporo a imam ago so manga pelokelokesen o manga taw. Iniise iran on a
"Antonaa i kapaar ka sa di ngka dii kanggolaolaa sangkai a manga nganin? Na antawaa i
migay reka sangkanan a kapaar?"
24 Somimbag kiran si Isa a "Aden a ipagise aken rekano mambo, na o kesembag iyo na
peteroon ko rekano o antonaa i kapaar aken sa di aken sii dii kanggolaolaa.
25 Si Yahiya na anda poon so sangan iyan sa kapepanalawat? Ba poon ko Allah o di na
poon ko manosiya?"
Na pinggedageda iran ai a tig iran a "Opama ka aya tano isembag na 'Poon ko Allah,' na
peteroon iyan rektano a 'O benar oto na ino kano da paratiyaya ki Yahiya?'
26 Ogaid na o teroa tano a 'Poon ko manosiya,' na ipekelek tano o ba antonaa i ikidia
rektano o madakel a taw, ka tatarimaan iran langon a nabi si Yahiya."
27 Na inisembag iran ki Isa a "Di ami katawan."
Na pitero iyan kiran a "Di aken rekano mambo peteroon o antonaa i kapaar aken sa di
aken sii dii kanggolaolaa.
So Bayambayanan makapantag ko Dowa a Wata a Mama
28 “Antonaa i pamikiran iyo makapantag sii? Aden a mama a dowa i wata a mama.
Somiyong sekaniyan ko kaka on na pitero iyan a "Wata ko, song ka ko asinda na
nggalebek ka on imanto.'
29 “Na somimbag sekaniyan a 'Di, di ako roo song,' ogaid na da matey na misendit, na
somiyong roo.
30 “Na somiyong so mama ko isa a wata iyan na datar bo oto a pitero iyan on. Aya
inisembag iyan na 'Oway sir, song ako ron,' ogaid na da on song.
31 “Antawaa ko dowa oto kataw i tomiyoman ko kabaya o ama iran?"
Tig iran a "So kaka."
Na pitero kiran i Isa a "Teroon ko rekano a mataan den a so manga panenekat sa bowis
ago so manga sondal na maoona rekano somoled ko Ndatoan o Allah.
32 Ka somiyong sii rekano si Yahiya sa kapakiilain iyan rekano ko ontol a lalan, na da
niyo paratiyayaa. Ogaid na miyamaratiyaya rekaniyan so manga panenekat sa bowis ago
so manga sondal. Na apiya niyo pen ai miyailay, na da niyo alina a pamikiran iyo kaan
kano ron makaparatiyaya.
So Bayambayanan makapantag ko manga Ogopa ko Asinda a Obas
33 “Pamakineg kano sa isa pen a bayambayanan: Aden a kirek ko asinda a piyamolaan
iyan sa manga obas. Inalad iyan ai ago komiyalot sekaniyan sa ketagoan ko petemekan ko
obas, na mimbaal sa lantawa. Kagiya mapasad oto na piyagapin iyan so asinda ko manga
ogopa na lomiyalakaw.
34 Sii ko kaperagona den ko onga o obas na siyogo iyan so manga talasogoay niyan roo
ko manga ogopa, ka pekikowa niyan kiran so bagian iyan on.
35 “Na giyander o manga ogopa so manga talasogoay na piyamadasan iran so isa on,
biyono iran so isa peman, na riyobakan iran a ator so ped.
36 Mandiyadi na siyogo peroman o kirek so ped a manga talasogoay a madakel a di so
miyaona. Na datar bo a inikidia kiran o manga ogopa.
37 Moripori na piyakasong iyan kiran so wata iyan, ka tig iyan a 'Pagadatan iran so wata
aken.'
38 “Ogaid na kagiya mailay o manga ogopa so wata iyan na pitero o oman i isa ko ped
iyan a 'Sekaniyan so wata o kirek. Na, bonoon tano, ka kekowa tano angkai a asinda a
mapekewali niyan!'
39 Na giyander iran ago inowit iran ko liyo o asinda na biyono iran."
40 Na iniise i Isa a "Amay ka makaoma so kirek ko asinda na antonaa i ikidia niyan
sangkoto a manga ogopa?"
41 Inisembag iran a "Mataan a pemonoon iyan angkoto a manga rarata a taw sa
piyakalekelek a kapatay, na pegapinen iyan so asinda ko ped a manga ogopa a pekabegay
ron ko bagian iyan ko kaperagona on."
42 Na pitero kiran i Isa a "Ba niyo da mabatiya angkai a misosorat ko Kitab?
'So ator a inisili o manga panday sa walay
na miyabaloy a aya kaoonayan ko kaoontodan o walay.
So Kadnan i minggolaola sii,
na tanto ini rektano a piyakamemesa!'
43 “Kagiya ka maoto na teroon ko rekano a kowaan rekano so Ndatoan o Allah, ka
imbegay ko manga taw a ipegonga iran so manga galebek a domadait sangkai a Ndatoan."
45 Kagiya maneg o manga poporo a imam ago so manga Parisi angkai a manga
bayambayanan i Isa na siyabot iran a siran i piyakailatan iyan.
46 Na kabaya iran a madakep iran sekaniyan, ogaid na ipekelek iran so madakel a taw ka
tatarimaan iran a nabi si Isa.
MATIYO 22
So Bayambayanan makapantag ko Kakendori ko Kiyawing
Miyanotol peroman si Isa ko madakel a taw sa manga bayambayanan a tig iyan a
2 “So Ndatoan o Allah na kiibarat ko dato a mitiyagar sa kakendori ko kakewinga ko
wata iyan a mama.
3 Siyogo iyan so manga talasogoay niyan a pakitokawan iran ko manga biyantowan a
talabok siran ko kakendori, ogaid na da siran on mabaya tomalabok.
4 “Na somiyogo peman so dato sa ped a manga talasogoay a tig iyan a 'Teroa niyo ko
manga biyantowan a miyatiyagar aken den so ipegana ko. Miyasombali den so manga
sapi aken ago so piyakakekaolit a manga nati a pangangayamen. Miyatiyagar den so
langon taman. Talabok kano ko kaken ko kakewing.'
5 “Ogaid na da ini tagoa sa ginawa o manga biyantowan, ka ba siran den somiyong ko
manga galebek iran. So isa on na somiyong ko lopa iyan, ago so ped na sii ko tinda niyan.
6 Na so manga ped na giyander iran so manga talasogoay na piyakakeyakaya iran ago
piyamono.
7 Tanto a kiyararangitan so dato, na siyogo iyan so manga sondaro niyan na piyaminasa
iran angkoto a miyamono ago tiyotong iran so inged iran.
8 “Na giyoto a pitero iyan ko manga talasogoay niyan a 'Matitiyagar den so kaken ko
kakewing, ogaid na di ron mapapatot so manga biyantowan.
9 Sabap roo na song kano ko manga mbalakaan o manga lalan na apiya antawaa i
peketoon iyo na bantowi niyo a telabok ko kakendori.'
10 Na somiyong so manga talasogoay roo ko manga lalan na piyanimo iran so langon a
taw a miyatoon iran a mapiya ago marata. Na so darpa a kenanan na miyapenopeno a
taw.''
11 “Ogaid na kagiya somoled so dato ka pagilain iyan so manga banto na miyainengka
iyan so isa a mama a da nditar sa nditaren ko kalilimod ko kakewing.
12 Na iniise rekaniyan o dato a 'Aki, andamanaya i kiyapakasoled ka sii a da ka
makanditar sa nditaren ko kalilimod ko kakewing?' Na da den a kisembag iyan.
13 “Mandiyadi na pitero o dato ko manga talasogoay a 'Patonga niyo a manga lima niyan
ago ai, na lebaden iyo sa liyo roo ko maliboteng a ron pendiyagaw a di niyan dii
pakakitebaan a ngipen iyan.'"
14 Pitero pen i Isa a "Madakel a kiyabantowan, ogaid na maito a miyapili on."
So Pakaisa makapantag ko Kabayad sa Bowis
15 Oriyan oto na miyawa roo so manga Parisi na pimomosawiraan iran o andamanaya i
kapakateroa iran ki Isa sa midimanda iran on.
16 Na piyakasong iran rekaniyan so manga sokbat iran ago so manga kaom i Dato Hirod
na pitero iran ki Isa a "Goro, katawan ami a maontol ka a mama. Ipepangendao ngka so
tito a benar makapantag ko lalan ko Allah, na da a taw a ba ngka peramigi, ka di ngka
tegoon sa ginawa so kapakanggegerar o taw.
17 Kagiya ka maoto na teroa ngka rekami i pamikiran ka makapantag sii. Ba sii ko Kitab
o ba tano pembayadi so bowis ko Solotan sa Roma, o di na di den?"
18 Ogaid na miyasipat i Isa so marata a kadiyat iran na tig iyan a "Sekano a dii
mamagomanta, ino ako niyo petepengi lomitag?
19 Pakiilain iyo raken so pirak a ipembayad ko bowis." Inowitan iran sa pelata
20 Na iniise iyan kiran a "Antawaa i kiparas ago ngaran a minitombok sii?"
21 Tig iran a "So Solotan sa Roma."
Na pitero kiran i Isa a "Kagiya ka maoto na began iyo ko Solotan so kak o Solotan, na
began iyo ko Allah so kak o Allah."
22 Kagiya maneg iran ai na miyamemesa siran, na inawaan iran sekaniyan ago
lomiyalakaw.
So Pakaisa makapantag ko Kakeoyag o Miyamatay
23 Sangkoto a gawii na somiyong ki Isa so manga Sadosi a di pemaratiyaya i ba keoyag
so miyamatay. Inisean iran si Isa a
24 “Goro, pitero o Mosa a 'O matay so mama a da a wata iyan na disomala a so pagari
niyan na pengaromaan iyan so balo a babay kaan siran makambawata sa moriyataw o
miyatay.'
25 Gowani na aden a pito kataw a mama a magariyari a kibabaling sii rekami.
Miyakapangaroma so kaka na miyatay a da a ba niyan miniganat a wata. Minibagak iyan
so karoma niyan ko pagari niyan.
26 Datar oto a miyanggolaola o ikadowa a pagari niyan, ago so ikatelo, ago langon siran
taman ko ikapito.
27 Aya kiyaposan on na miyatay mambo so babay.
28 Na amay ka maoyag so miyamatay na antawaa ko pito to kataw a mama i kikaroma
rekaniyan, ka palaya siran on miyakapangaroma?"
29 Somimbag si Isa a "Mariribat kano den, ka di niyo katawan so manga ndao o Kitab o
di na so kabatowa o Allah.
30 Ka amay ka maoyag so miyamatay na kedatar siran o manga malaikat sa kasorgaan a
di den makapetepitapi so manga mama ago manga babay.
31 Na makapantag ko kakeoyag o miyamatay na ba niyo da mabatiya ko Kitab so pitero
rekano o Allah?
32 Ka miyatey den a kiyaipos o kiyapamatay o Ibrahim, Iskak, ago so Yakob na pitero
iyan a 'Saken so Tohan o Ibrahim, so Tohan o Iskak, ago so Tohan o Yakob'? So Allah na
kena a ba so Tohan o miyamatay, ka so Tohan o manga oyagoyag."
33 Kagiya maneg ai o madakel a taw na miyamemesa siran ko ipepangendao niyan.
So Lebi a Mala i Kipantag a Sogoan
34 Kagiya maneg o manga Parisi a kiyalawanan i Isa so manga Sadosi ko manga sembag
iyan na somiyong siran rekaniyan.
35 So isa kiran a alim ko Kitab na tipengan iyan si Isa sangkai a pakaise:
36 “Goro, antonaa i lebi a mala i kipantag a sogoan o Kitab?"
37 Tig i Isa a " 'Kababayai ngka so Kadnan a Tohan ka sa iklas ko poso o ka, ago iklas ko
niyawa ngka, ago iklas ko iman ka.'
38 Giyai i pagampaganay ago lebi a mala i kipantag a sogoan.
39 So ikadowa na datar iyan: 'Kababayai ngka so siringan ka a datar a ginawa ngka.'
40 So dalem o Kitab o Mosa ago so Sorat o manga nabi na sii bo mipepasod sangkai a
dowa a sogoan."
So Pakaisa makapantag ko Al Masih
41 Sii ko katitimo o manga Parisi ki Isa na iniise iyan kiran a
42 “Antonaa i pamikiran iyo makapantag ko Al Masih? Antawaa i kiwata rekaniyan?"
Tig iran a "Wata sekaniyan o Daod."
43 Na pitero kiran i Isa a "O benar oto, na ino sekaniyan mbetowi o Daod sa Kadnan sii
ko di on dii kapakateroa o Soti a Roh? Ka pitero iyan a

44'So Allah na pitero iyan ko Kadnan aken a
"Ontod ka sii sa kawanan aken
taman sa matago aken so manga ridoay ngka
ko didalem o palad a ai ngka." '
45 Na kagiya bitowan sekaniyan o Daod sa Kadnan na andamanaya i kiyambaloy niyan a
Wata o Daod?"
46 Na da den a miyakasembag ki Isa sa sataga bo, na ipoon den sangkoto a gawii na da
den a ba on miyakaraw mise sa ped a pakaise.
MATIYO 23
Lalangan i Isa mipantag ko manga Goro ko Kitab ago so manga Parisi
Kagiya maipos oto na pitero i Isa ko madakel a taw ago so manga sokbat iyan a
2 “So manga goro ko Kitab ago so manga Parisi na aya kikilalaan a pegosay rekano ko
maana o Kitab o Mosa.
3 Kagiya ka maoto na tagoa niyo sa ginawa ago tomana niyo so langon a di ran rekano dii
teroon. Ogaid na di niyo sowaa so di ran dii nggolaolaan, ka di iran tomanen so
ipepangosiyat iran.
4 Pembekesen iran so manga awid a maregen a kapegawidi ron na pepakiposai iran ai ko
manga taw, ogaid na di iran kabaya i ba siran den i magawid on ko apiya isa bo ko kemer
iran.
5 “So langon a di ran dii nggolaolaan na sabap bo sa an mailay o manga taw. Maolad so
manga pananagoay ko inipanorat a manga ayat o Kitab a tatagoon iran sa beneng iran ago
barokan, na matas so manga garigay ko sagayadan o manga kimon iran.
6 Pekebabayaan iran so manga darpa o seselaan a taw ko kalilimod ago so isesenggay a
manga ontoda ko manga sinagoga.
7 Pekebabayaan iran so kapesalama kiran sii ko manga padian, ago so kapembetowi kiran
o manga taw sa 'Goro.'
8 “Ogaid na di patot i ba kano kabetowi sa 'Goro,' ka palaya kano magariyari, na isa bo a
Goro niyo.
9 Na di niyo mbetowi so apiya antawaa sa 'Ama,' sii sa doniya, ka isaisa bo a Ama iyo a
ndodoo sa kasorgaan.
10 Na di patot i ba kano kabetowi sa 'Kadnan,' ka isa bo a Kadnan iyo, a so Al Masih.
11 So lebi rekano a mala na disomala a pembaloy baden a pepanalagad rekano.
12 Apiya antawaa i pepangimporoan na imbaba, na apiya antawaa i pepangalimbabaan na
iporo."
Pimbongetan siran i Isa sabap ko di ran dii Kapagomanta
13 “Kemorkaan kano a manga goro ko Kitab ago manga Parisi a dii mamagomanta!
Pelekeban iyo so pintoan ko Ndatoan o Allah ko manga taw. Di kano ron soled, na siran
oto a petepeng on somoled na di niyo pekasoleden.
15 “Kemorkaan kano a manga goro ko Kitab ago manga Parisi a dii mamagomanta!
Pepalayalayag kano sa ragat ago pelalakawan iyo so kalopaan kaan iyo mapakaparatiyaya
so isa a taw ko kepit iyo. Na amay ka mapesokbat iyo na mbalowin iyo a dowa takep sa
kakepatot iyan sa kapekanaraka iyan a di sekano.
16 “Kemorkaan kano a manga bota a nakoda, ka ipepangendao niyo a o pesepaan o taw
so Timplo na di ron paliyogat i ba niyan mitoman so inisepa iyan, ogaid na o pesepaan
iyan so bolawan a sisii ko Timplo na paliyogat on a kitomanen niyan on.
17 Bota kano a manga lalong! Anda i lebi a mala i kipantag ko bolawan ago so Timplo a
aya pepekasoti ko bolawan?
18 Ipepangendao niyo pen a o pesepaan o taw so aparan na di ron paliyogat i ba niyan
mitoman so inisepa iyan, ogaid na o pesepaan iyan so soasoat a isepaat ko aparan na
paliyogat on a kitomanen iyan on.
19 Manga bota kano! Anda i lebi a mala i kipantag ko soasoat ago so aparan a aya
pepekasoti ko soasoat?
20 Kagiya ka maoto na igira a dii sesapa o taw so aparan na aya niyan dii sesapa na so
aparan ago so langon a ndodon.
21 Na igira a dii sesapa o taw so Timplo na aya niyan dii sesapa na so Timplo ago so
Allah a mababaling roo.
22 Na igira a dii sesapa o taw a kasorgaan na aya niyan dii sesapa na so korsi o Allah ago
so moontod on.
23 “Kemorkaan kano a manga goro ko Kitab ago manga Parisi a dii mamagomanta!
Apiya so ba bo palapa a lagid o kemi, loya, tidek ago kadingag na di niyo dii ndiyakatan,
ogaid na inindarainon iyo so lebi pen a mala i kipantag a manga sogoan o Kitab mipantag
ko kapaginontolan, kapedi ago kapetoman sa pasad. Giyai i patot a penggolaolaan iyo a
sarta a di niyo pendarainonen so ped a pesowaan.
24 Manga bota kano a nakoda! Peseraan iyo ron so tendek ko peginomen iyo, ogaid na
pelamed kano sa onta.
25 “Kemorkaan kano a manga goro ko Kitab ago manga Parisi a dii mamagomanta!
Pelompiyon iyo so liyo o tagayan ago pinggan ogaid na so soled iyan na mapepeno a
kanggagasab ago napso.
26 Bota a Parisi! Daan iyo a lompiyowi so soled o tagayan na go bo mambo malompiyo
so liyo niyan.
27 “Kemorkaan kano a manga goro ko Kitab ago manga Parisi a dii mamagomanta! Datar
kano o manga kobor a pipintoraan sa mapoti a mapiya a pegilain sa liyo, ogaid na so
soled iyan na mapepeno a manga tolan o miyamatay ago langon a maresik a manga
nganin.
28 Datar oto mambo a malagilagid kano o ba manga oontol igira a pegilain kano o manga
taw, ogaid na so soled iyo na mapepeno a kapamagomanta ago kadostaan.
Piyayag i Isa so Kandanega kiran
29 “Kemorkaan kano a manga goro ko Kitab ago manga Parisi a dii mamagomanta!
Pepangembaal kano sa manga pipiya a kobor para ko manga nabi, na di niyo dii
pendaraan iyo so manga lebeng o manga oontol,
30 A di niyo dii teroon a 'O miyakapaginetaw tano ko miyanga oona a gawii o manga apo
tano na di tano kiran den pemangeped o kowan sa kambonoa ko manga nabi.'
31 Sii ko di niyo sii dii kateroa na pepamataanan iyo a manga mbawataan kano angkoto a
miyamamono sa manga nabi.
32 Na, tarosen iyo baden ago imasada niyo so inepoonan o manga apo iyo!
33 “Sekano a manga nipay ago mbawataan o manga nipay! Andamanaya i kapelagowi
niyo ko kapagowita rekano roo sa kanarakaan?
34 Sogo ako rekano sa manga nabi, manga oongangen a mama, ago manga goro.
Pemonoon iyo so ped kiran, penotoken iyo so ped ko kros, na so ped na pemadasan iyo sii
ko manga sinagoga niyo, ago penalobaan iyo siran ko pisetimanan a siti.
35 Na sabap sii na kidaneg rekano so kiyapamonoa ko langon o manga oontol a taw a
miyapamono sa doniya ipoon ko kiyabonoa ki Abil a maontol a mama taman ko
kiyabonoa ki Sakariyas a wata o Barakiyas a biyono iyo ko pageletan o Timplo ago so
aparan.
36 Teroon ko rekano a mataan den a palaya ini kidaneg ko manga taw a kapapantagan
sangkai a masa!
So Gagaw i Isa sa Yarosalim
37 “Aidaw, Yarosalim, Yarosalim, a aya pepamono ko manga nabi ago perobak a ator ko
siran oto a siyogo reka! Omanoman aken kabaya a pelimoden aken so langon o manga
taw ngka a datar o gopoan a petimoon iyan so manga piyak iyan ko atag o manga papak
iyan, ogaid na da niyo kabayai.
38 Ilaya niyo man, ka kiyaawaan den so babalingan iyo.
39 Ka teroon ko rekano a ipoon imanto na di ako niyo den keilay taman sa matero iyo a
'Podin tano so pepekaoma sii ko ingaran o Kadnan.' "
MATIYO 24
Inaloy i Isa so Kakegeba o Timplo
Sii ko kapegawai i Isa ko lamalama o Timplo na miyobay rekaniyan so manga sokbat iyan
na initoro iran on so manga walay a matatago ko darpa a Timplo.
2 Na iniise kiran i Isa a "Miyailay niyo bes angkai a langon taman? Teroon ko rekano a
mataan den a da a isa bo a ator sii a ba kibagak ko kabebetadan on, ka langon den ai
penga gegeba."
So manga Kamaregenan ago Kasatroan
3 Sii ko kaoontod i Isa ko Palaw a Olibi na somiyong on so manga sokbat a siran bo na
pitero iran a "Teroa ngka rekami o anda i kakitoman angkai a pitero o ka, ago antonaa i
toos ko kapekaoma ngka go so kaposan angkai a masa."
4 Somimbag si Isa a "Iktiyari niyo o ba kano masaliba o apiya antawaa.
5 Ka madakel a pemakaoma a pegingaranen iran so ngaran aken, a peteroon iran a 'Saken
so Al Masih,' na madakel a penga sesaliba iran.
6 Keneg iyo so makapantag ko dii katidawa ago so manga totolan ko manga katidawa,
ogaid na pangalii niyo o ba kano malek, ka disomala a mapenggolaola ini. Ogaid na kena
a ba giyanan i kaposan,
7 Ka so isa a nasiyon na makipetidawa ko salakaw a nasiyon, na so isa a ndatoan na
makipetidawa ko salakaw a ndatoan. Teonen ago pelinogen so mbarambarang a manga
inged.
8 Langon ai na datar bo o poonan o kambalilita ko babay.
So Kasetroa ko manga Sokbat
9 “Sa masa oto na pendadakepen kano o manga taw, na peladen kano iran sa kaperasaya
rekano, na pemonoon kano iran. Ikegowad kano o langon o manga nasiyon sabap raken.
10 Sangkoto a masa na telikodan o madakel a taw so paratiyaya iran, na petitipowa siran
ago pekekagowada.
11 Madakel a di tito a manga nabi a pemakagemaw, na madakel a penga sesaliba iran.
12 Na sabap ko kapekalangkap o kamarataan na ketenggaw so kapekebabaya o kadakelan
ko taw.
13 Ogaid na so makatiger sa taman sa kaposan na aya kesabet.
14 Na giyangkai a Mapiya a Totol makapantag ko Ndatoan o Allah na pekalangkapen ko
dalem a doniya kaan maneg o langon o manga nasiyon, na sii sangkoto a masa na
pekatalingoma so kaposan.
So Piyakagowagowad a Pekamorala
15 “Na amay ka mailay niyo so 'Piyakagowagowad a Pekamorala,' a miyatero o Nabi
Daniyal a makatitindeg ko soti a darpa (so pepangadi sii na tanodi niyan ai)
16 Na siran oto a ndodoo sa Yodiya na pamalagoy a pagagaw ko manga bobongan.
17 So taw a sii kapantagi ko liyoliyo o walay niyan amay ka pelagoy na di den soled ko
walay sa kakowaa niyan ko tamok iyan.
18 Na so taw a sii kapantagi ko pangomaan na di kesoy ko walay niyan sa kakowaa niyan
ko gerab iyan.
19 Dowandowaan iyan so manga oogat ago manga maritan a babay sangkoto a manga
gawii!
20 Pangniya niyo ko Allah a so kapekapalagoy niyo na kena a ba sii ko rendeng o di na so
Gawii a Idedeke.
21 Ka so karomasayan a pekatalingoma sa masa oto na tanto a mala a da den kaokiti so
datar iyan ipoon ko kiyaadena ko doniya taman imanto, na di den mambo
kapeparomanan.
22 O da kalebati so kadakel angkoto a manga gawii na da den a ba on kelamba a
oyagoyag. Ogaid na sabap ko manga taw a piyamili o Allah na kelebatan iyan angkoto a
manga gawii.
23 “Sa masa oto na o aden a petero rekano sa 'Ilaya niyo, katii so Al Masih!' o di na
'Kaoto roo!' na di niyo mbenara.
24 Ka pekagemaw so di tito a manga Al Masih ago di tito a manga nabi. Pemangembaal
siran sa manga ala a nanao ago piyakamemesa kaan apiya so manga taw a piyamili o
Allah na masaliba iran o kepakay.
25 Tanodi niyo ai, ka miyatero aken rekano sa da niyan pen kapakatalingoma.
26 “Kagiya ka maoto na o aden a petero rekano sa 'Ilaya niyo man, ka ndodoo so Al
Masih ko disirto,' na di kano roo song. O di na o teroa iran a 'Ilaya niyo, ka miyagna
sekaniyan sa walay,' na di niyo mbenara.
27 Ka so kapekaoma o Wata o Manosiya na datar o kilakilat roo sa sebangan a pesindaw
taman sa sedepan.
28 “Apiya anda a aden a bangkay ron na ron mambo petimo so manga garoda.
So Kapekaoma o Wata o Manosiya
29 “Anda den i kaipos o karomasayan sangkoto a manga gawii na pekaliboteng so
alongan ago di sindaw so olan, so manga bitoon na penga oolog a poon sa langit, na
keselenseleng so manga kabatowa roo sa langit.
30 Sa kapapantagan oto na pekagemaw so nanao ko Wata o Manosiya roo sa langit, na
pemboboko so langon o manga nasiyon sa doniya. Keilay iran so Wata o Manosiya a
pepekaoma a sisii ko manga gabon sa langit a misasarta on so mala a kabatowa ago
bantogan.
31 Na sogoon iyan so manga malaikat iyan a sarta a magoni a bogiyong sa matanog, na
penimoon iran so piyamili iyan a manga taw a poon ko pat a pidoro a alam, a poon ko isa
a kaposan o doniya taman ko sabala a kaposan iyan.
So Indao o Kayo a Higos
32 “Paganada niyo angkai a indao o kayo a higos. Amay ka melita so manga sapak iyan
ago mamagombos na ketokawan iyo a magaan lomaon.
33 Datar oto mambo a amay ka mailay niyo so langon angkai a pekeolaola na ketokawan
iyo a magaan den so kapekaoma niyan, ka sisii den ko pintoan.
34 Teroon ko rekano a mataan den a palaya ini den mapenggolaola sa di pen malengan
mamatay so kapapantagan ai a manga taw.
35 Penga ada so langit ago so doniya, ogaid na di den keda so manga katero aken.''
Da a Taw a Matao ko Gawii o di na Oras
36 “Da a taw a ba matao sangkoto a gawii o di na oras. Apiya so manga malaikat roo sa
kasorgaan ago so Wata na di iran katawan, ka so bo so Ama i matao ron.
37 So kapekaoma o Wata o Manosiya na kedatar o miyaolaola isako kiyapaginetaw o
Nok.
38 Ka sii sangkoto a manga gawii sa da pen kapakaoma o bagiyaw na so manga taw na
pepamakakan ago pepamakainom, pepamangaroma ago pepamangaromaan taman den ko
gawii a kiyapakasoled o Nok ko mala a kapal.
39 Na di iran katawan o antonaa i keolaola taman ko kiyapakaoma o bagiyaw na
minigaled siran langon. Datar ai mambo a kesowasowa amay ka pekaoma so Wata o
Manosiya.
40 So dowa kataw a mama sa masa oto a dii nggagalebek ko pangomaan na kowaan on so
isa on ago imbagak so ped iyan.
41 So dowa kataw a babay a pembowayo na kowaan on so isa on ago imbagak so ped
iyan.
42 “Kagiya ka maoto na pagaalataw kano baden, ka di niyo katawan o antonaa i gawii a
kapekaoma o Kadnan iyo.
43 Tanodi niyo ai: o katawi o kiwalay so oras ko kagagawii a kapekaoma o tekew na
magaalataw sekaniyan ago di niyan pekisoledan so walay niyan.
44 Sabap sii na lalayon kano mambo titiyagar, ka pekaoma so Wata o Manosiya ko oras a
kena o ba niyo pakatatalingomaa.
So Petoman ago so di Petoman a Talasogoay
45 “Antawaa so kasasanaan ago maongangen a talasogoay? Sekaniyan so piyakakibir o
kadnan iyan ko ped a manga talasogoay kaan iyan siran mapakakan ko ponto a oras.
46 Mapipiya a ginawa angkoto a talasogoay amay ka makaoma so kadnan iyan o maoma
o kadnan a petomanen iyan ai.
47 Teroon ko rekano a mataan den a pekikibir on o kadnan so langon o tamok iyan.
48 Ogaid na opama ka marata angkoto a talasogoay na mapemikir iyan a 'Matey pen
komasoy so kadnan aken,'
49 Na peranegen iyan so ped iyan a manga talasogoay, na magatoang mambo ko manga
tamereg.
50 Na pekaoma so kadnan angkoto a talasogoay ko alongan a kena o ba niyan
pakatatalingomaa sii ko oras a di niyan katawan.
51 Na pesetepeden sekaniyan o kadnan, na isenggay niyan a keped ko dii mamagomanta,
na ron pendiyagaw a di niyan dii pakakitebaan a ngipen iyan.
MATIYO 25
So Bayambayanan makapantag ko Sapolo a Raga
"Sii sangkoto a gawii na so Ndatoan o Allah na kiibarat ko sapolo a raga. Lomiyalakaw
siran a kiaawid sa manga palitaan iran, ka pagalaon iran so mangangaroma.
2 So lima on kataw na da a manga lalag iyan, ago so lima on kataw na manga oongangen.
3 Sii ko kiyaawidi o da a manga lalag iyan ko manga palitaan iran na da iran pangolambai
sa lanawato.
4 Ogaid na so manga oongangen na miyawid siran sa manga pananagoay a mapepeno a
lanawato a rakes o manga palitaan iran.
5 Kagiya matey a da makaoma so mangangaroma na petoratoden so manga raga na sarta a
tiyorog siran.
6 “Kagiya kalookan den a gawii na aden a miyananalo a tig iyan a 'Katii so
mangangaroma. Song kano sii na alawa niyo!'
7 “Na miyakanaw langon angkoto a manga raga na tiyanor iran so manga palitaan iran.
8 Pitero o da a manga lalag iyan ko manga oongangen a 'Saadi kami niyo ko lanawato
niyo, ka magaan den kepareng so manga solo ami.'
9 “Tig o manga oongangen a 'Di, ka masiken a di rekami petoon ago sii rekano. Song
kano baden ko tinda na pamasa kano sa keosar iyo.'
10 Na sii ko kapesong iran roo a pemasa siran na miyakaoma so mangangaroma. So
manga raga a makatitiyagar na miyonot siran on na somiyoled siran ko kenanan ko
kakewing na likeban so pintoan.
11 “Da peman matey na miyakaoma mambo so ped a manga raga, na miyananalo siran a
'Sir, Sir, lekai ngka rekami so pintoan!'
12 “Ogaid na inisembag iyan a 'Teroon ko rekano a mataan den a di ko sekano katawan.' "
13 Pitero pen i Isa a "Kagiya ka maoto na pagaalataw kano, ka di niyo katawan so gawii o
di na so oras.
So Bayambayanan makapantag ko Telo a Talasogoay
14 “So Ndatoan o Allah na kiibarat pen ko mama a magaan den lomalakaw. Tiyawag iyan
so manga talasogoay niyan na inisana niyan kiran so manga tamok iyan.
15 Bigan iyan so oman i isa kiran sa domadait ko kapasang iyan. So isa on na bigan iyan
sa lima nggibo a pelata a bolawan, so isa na dowa nggibo, ago so ped pen na sanggibo.
Na lomiyalakaw sekaniyan.
16 Sii den ko kiyaipos iyan na lominiyo so kiyabegan sa lima nggibo a pelata na
inindagang iyan, na miyakalaba sa lima nggibo.
17 Datar oto mambo a so kiyabegan sa dowa nggibo a pelata na miyakalaba sa dowa
nggibo.
18 Ogaid na so kiyabegan sa sanggibo a pelata na lomiyalakaw na komiyalot sa lopa na
piyagna iyan on so pirak o kadnan iyan.
19 “Kagiya den a matey na komiyasoy so kadnan angkoto a manga talasogoay na tinimo
iyan siran kaan iyan mapagitong so pirak iyan.
20 Miyobay ron so kiyabegan sa lima nggibo a pelata na inawidan iyan so isa pen a lima
nggibo a tig iyan a 'Inisana ngka raken so lima nggibo a pelata a bolawan, Sir, na ilaya
ngka ngkai a isa pen a lima nggibo a miyalaba ko!'
21 “Pitero o kadnan iyan a 'Mapiya oto! Mapiya ka ago kasasarigan a talasogoay!
Kiyasarigan ka ko kiyakibira ngka ko maito a manga nganin na pekikibir aken reka so
madakel. Bagian ka so kapipiya a ginawa o kadnan ka!'
22 “Miyobay ron mambo so kiyabegan sa dowa nggibo a pelata a tig iyan a 'Inisana ngka
raken so dowa nggibo a pelata a bolawan, Sir, na ilaya ngka angkai a isa pen a dowa
nggibo a miyalaba ko!'
23 “Pitero o kadnan iyan a 'Mapiya oto! Mapiya ka ago kasasarigan a talasogoay!
Kiyasarigan ka ko kiyakibira ngka ko maito a manga nganin na pekikibir aken reka so
madakel. Bagian ka so kapipiya a ginawa o kadnan ka!'
24 “Moripori na miyobay ron so kiyabegan sa sanggibo a pelata a tig iyan a 'Sir, katawan
aken a masingit ka a mama a peperagon sa da ngka pamolaa ago pepangowa sa pereperan
a da ngka saoden.
25 Na kagiya miyalek ako na lomiyalakaw ako na piyagna aken so pirak ka ko lopa. Ilaya
ngka, ka katii so rek ka!'
26 “Somimbag so kadnan iyan a 'Marata ka ago tapolan a talasogoay! O mapipikir ka a
peperagon ako sa da ko pamolaa ago pepangowa ako sa pereperan a da ko saoden
27 Na patot a katagoa ngka ko pirak aken sa bangko kaan amay ka komasoy ako na
makowa ko so rek aken ago so iseg iyan.
28 “ 'Na kowaa niyo ron so sanggibo a pelata na began iyo ko sapolo nggibo i pelata.
29 Ka so oman i isa a aden a rek iyan na kebegan pen, na kitaralo so rek iyan. Ogaid na so
da a rek iyan na apiya so maito bo a rek iyan na kowaan on.
30 Na giyangkai a da a bali niyan a talasogoay na lebaden iyo sa liyo roo ko maliboteng a
ron pendiyagaw a di niyan dii pakakitebaan a ngipen iyan.'
So manga Bilibili ago so manga Kambing
31 “Amay ka makaoma so Wata o Manosiya sa kapendato iyan a oonotan o langon o
manga malaikat iyan na magontod ko seselaan a korsi iyan.
32 Na ketimotimo ko hadapan iyan so langon o manga nasiyon sa doniya na mbegiin iyan
siran sa dowa lompok a lagid o pananagikor sa bilibili a di niyan dii pakapesibayaan so
manga bilibili ago so manga kambing.
33 Tegoon iyan so manga bilibili sa kawanan iyan na so manga kambing na sii sa diwang
iyan.
34 “Na peteroon o Dato ko manga taw a sisii sa kawanan iyan a 'Sekano a rarakmatan o
Ama aken, song kano sii na tarimaa niyo so kawali niyo, a so Ndatoan a ititiyagar rekano
ipoon den ko kiyaadena ko doniya.
35 Ka miyaor ako na piyakakan ako niyo. Miyawaw ako na piyakainom ako niyo.
Miyakapanaget ako rekano na siyakaw ako niyo.
36 Kagiya talandiyang ako na pinditaran ako niyo. Miyasakit ako na piyanisekit ako niyo.
Miyakalaboso ako na inibentel ako niyo.'
37 “Na sembag rekaniyan so manga oontol a peteroon iran a 'Kadnan, anda i kiyailaya mi
reka a pekeor na piyakakan ami seka, o di na pekewaw na piyakainom ami seka?
38 Anda i kiyailaya mi reka a mananaget ka na siyakaw ami seka, o di na talandiyang na
pinditaran ami seka?
39 Anda i kiyailaya mi reka a pekesakit o di na makakalaboso na inibentel ami seka?'
40 “Na isembag kiran o Dato a 'Teroon ko rekano a mataan den a igira a pinggolaola niyo
ai ko isa sangkai a manga pagari aken apiya lebi a mitatanan na saken i pinggolaolaan iyo
ron.'
41 “Oriyan oto na peteroon iyan ko manga taw sa diwang iyan a 'Awa kano raken a
misisinta o Allah! Roo kano ko apoy a da a ikepareng iyan a ititiyagar ko Iblis ago so
manga saitan iyan!
42 Ka miyaor ako na da ako niyo pakakana. Miyawaw ako na da ako niyo pakainoma.
43 Miyakapanaget ako rekano na da ako niyo sakawa. Talandiyang ako na da ako niyo
nditari. Miyasakit ako ago miyakalaboso na da ako niyo mbentelen.'
44 “Na sembagen iran sekaniyan a 'Kadnan, anda i kiyailaya mi reka a pekeor, o di na
pekewaw, o di na mananaget, o di na talandiyang, o di na pekesakit, o di na
makakalaboso a da ami seka ogopi?'
45 “Na isembag iyan kiran a 'Teroon ko rekano a mataan den a igira a minda kano mogop
ko isa sangkai a mitatanan a manga taw na saken i da niyo ogopi.'
46 “Mandiyadi na giyangkai a manga taw na pekasong ko da a ikepos iyan a
kapendadaneg, ogaid na pekasong so manga oontol ko kaoyagoyag a da a kaposan iyan."
MATIYO 26
So Kadiyat a Kambonoa ki Isa
Kagiya langon ai mapasad tero i Isa na pitero iyan ko manga sokbat iyan a
2 “Katawan iyo a dowa pen gawii a da kaomai ko Paska, na so Wata o Manosiya na
kepalad ko katotoka on ko kros."
3 Samaoto na mitimotimo so manga poporo a imam ago so manga pelokelokesen o
manga Yahodi roo ko torogan i Kayapas a so maporo a imam.
4 Na pikediyat iran a ndakepen iran si Isa sa da a matao ron ago mbonoon iran.
5 Ogaid na pitero iran a "Di tano ai nggolaolaan sii ko kapepista, ka o ba baden sesamok
so manga taw."
Inododan si Isa sa Lana roo sa Bitani
6 Sii ko kandodoo i Isa sa Bitani sii ko walay o pekebowa, a si Simon,
7 Na somiyong rekaniyan so isa a babay a maawid sa maito a omoy a mapepeno a lana
mamot a tanto a mala i arga, na inododan iyan on a olo i Isa sii ko kapekan iyan.
8 Kagiya mailay ai o manga sokbat na inotegan siran a tig iran a "Ino pegolai a lana ini?
9 Mapepasa nda sa mala a pirak a mibegay ko manga miskin!"
10 Katawan i Isa so di ran dii teroon, na pitero iyan kiran a "Ino niyo dii tekora angkai a
babay? Mapiya angkai a pinggolaola niyan raken.
11 Lalayon rekano sisii so manga miskin, ogaid na saken na kena a ba lalayon iyo dii
mipagepeda.
12 So kiyaododa niyan sangkai a mamot ko lawas aken na giyoto i kinitiyagaren iyan on
ko kipelebengen raken.
13 Teroon ko rekano a mataan den a apiya anda ko dalem a doniya a mapakalangkap on
angkai a Mapiya a Totol na mapenotol mambo so inikidia niyan raken a pekipananadem
on."
Miyayon si Yodas sa Katipowa niyan ki Isa
14 Oriyan oto na si Yodas Iskariyot, a isa ko sapolo ago dowa a sokbat, na somiyong ko
manga poporo a imam
15 Na pitero iyan kiran a "Antonaa i imbegay niyo raken o palada ko rekano si Isa?" Na
minilang siran sa telo polo a pelata a pirak na inibegay iran on.
16 Ipoon den sangkoto a oras na pepangiloba si Yodas sa kapekaparo niyan sa katipowa
niyan ki Isa.
So Kiyagabi i Isa ago so manga Sokbat iyan
17 Sii ko paganay a gawii ko Pista ko Kakan sa Paan a da a Tapay ron na somiyong ki Isa
so manga sokbat na iniise iran a "Anda i kabaya a ka a petiyagaran ami sa kanggabi ngka
ko Paska?"
18 Tig iyan a "Songowi niyo angkoto a isa a taw roo ko siti na teroa niyo ron a 'Pitero o
Goro a: Magaan mitalingoma so oras aken. Saken ago so manga sokbat aken na
peselaselaan ami so Paska sii ko walay ngka.' "
19 Na tiyoman o manga sokbat so pitero kiran i Isa, na pitiyagar iran so inggabi ko Paska.
20 Kagiya magagawii na miyamagatoang si Isa ago so sapolo ago dowa a sokbat.
21 Na sii ko kapekan iran na pitero i Isa a "Teroon ko rekano a mataan den a so isa
rekano na tipo raken."
22 Kagiya maneg iran ai na tanto a mikerata a ginawa iran, na iniise on o oman i isa kiran
a "Kena bes a ba saken, Kadnan?
23 Somimbag si Isa a "So isa rekano a ped aken a sominindot sa paan sii sa ladiya na aya
raken tipo.
24 Mataan a petay so Wata o Manosiya a kitoman so misosorat ko Kitab makapantag
rekaniyan, ogaid na kemorkaan angkoto a mama a tipo ko Wata o Manosiya! Tomo
rekaniyan a da den mbawataan."
25 Na giyoto a iniise i Yodas a aya on tipo a "Kena bes a ba saken, Goro?"
Na tig i Isa a "Seka den i mitero on."
So Paan ago so Arak
26 Sii ko kapekan iran na kominowa si Isa sa paan, na kagiya kapanalamatan iyan so
Allah, na piyangopak iyan na inibegay niyan ko manga sokbat a tig iyan a "Kowa kano
ron na kana niyo; giyai so lawas aken."
27 Na kinowa niyan so tagayan, na kagiya makapanalamat na inidawag iyan kiran a tig
iyan a "Palaya kano ron inom.
28 Giyai so rogo aken a ron mipepasod so kapasadan o Allah, a so rogo a keodod para ko
madakel a taw kaan karilai so manga dosa iran.
29 Teroon ko rekano a ipoon imanto na di ako den maginom sangkai a arak taman ko
gawii a paginomen aken so bago a sasoson a arak a ped iyo roo ko Ndatoan o Ama aken."
30 Na kagiya domikir siran na lominiyo siran na somiyong ko Palaw a Olibi.
Inalamat i Isa so Kapepalaw i Pidro
31 Pitero kiran i Isa a "Sangkai a kagagawii na pagawaan ako niyo langon, ka misosorat
ko Kitab a:
'Mbonoon ko so pananagikor
na pemangiparak so manga bilibili ko talon.'
32 Ogaid na amay ka maoyag ako na keona ako rekano somong sa Galili."
33 Pitero on i Pidro a "Apiya pen awaan ka o langon a ped na di aken seka den
pagawaan."
34 Tig i Isa a "Teroon ko reka a mataan den a giyangkai a kagagawii sa di pen komoko so
manok na ipepelaw ako ngka sa makatelo."
35 Tig i Pidro a "Apiya ako reka mirakes a mbonoon na di aken seka den ipepelaw." Na
pitero mambo o langon o manga sokbat.
Miyangangarapan si Isa roo sa Gitsimani
36 Miyakaoma si Isa ago so manga sokbat iyan ko darpa a bebetowan sa Gitsimani. Pitero
iyan kiran a "Ontod kano sii pasin sii ko kapepangangarapan aken roo."
37 Na piyakaonot iyan si Pidro ago so dowa a wata i Sibidi, na miyarata a ginawa niyan
ago miyasosa a pamikiran iyan.
38 Na pitero iyan kiran a "Minitaralo so kararata a ginawa ko a kiyarong ko kapatay.
Telimbagak kano sii na totoday kano a ped aken."
39 Malo iyan siran inawat na gomipe sa lopa na miyangangarapan a tig iyan a "Ama aken,
o kepakay na kowaa ngka raken angkai a tagayan! Ogaid na pengnin ko a kena a ba so
kabaya aken i ketoman, ka so kabaya a ka."
40 Na komiyasoy sekaniyan ko telo a sokbat na miyaoma niyan siran a kitotorogen. Na
pitero iyan ki Pidro a "Ba kano di pekatoday a ped aken apiya isa bo ka oras?
41 Totoday kano ago pepangangarapan kaan kano di ketepengi. Mateterang so niyawa,
ogaid na malobay so lawas."
42 Miperoman roo somong si Isa na miyangangarapan a tig iyan a "Ama aken, o di
kepakay a kekowa raken angkai a tagayan taman sa di ako ron makainom na matoman so
kabaya a ka."
43 Na komiyasoy peroman na miyaoma niyan siran a kitotorogen sabap ko kapened o
manga mata iran.
44 Na inawat iyan siran peman na somiyong roo ago miyangangarapan sa miyakatelo a
siyoson iyan tero so miyaona a pangni niyan.
45 Oriyan oto na komiyasoy sekaniyan ko manga sokbat na pitero iyan kiran a "Ba kano
pen totoroga ago domedeke? Ilaya niyo man, ka miyakatalingoma den so oras a peladen
so Wata o Manosiya ko kapaar o manga baradosa.
46 Mbowat kano! Itano roo ka pekaoma den so tipo raken!"
So Kiyadakepa ki Isa
47 Sii ko di niyan pen dii katero na miyakaoma si Yodas a isa ko sapolo ago dowa a
sokbat. Oonotan sekaniyan o tanto a madakel a taw a kiaawid sa manga pedang ago
manga bentol a piyakasong roo o manga poporo a imam ago so manga pelokelokesen o
manga Yahodi.
48 So tipo rekaniyan na miyatero iyan kiran den a mbegan iyan siran sa toos a tig iyan a
"So mama a pagarekan ko na giyoto den i pepangilobaan iyo. Dakepa niyo sekaniyan!"
49 Na miyobay somambot si Yodas ki Isa a tig iyan a "Mapipiya a ginawa ngka, Goro!"
na inarekan iyan.
50 Na pitero on i Isa a "Nggolaolaa ngka, Aki, so inisong ka sii."
Giyoto a miyamangobay ki Isa so manga taw na diyakep iran ago piyamageran iran
komapet.
51 Mandiyadi na isa ko ped i Isa na binindas iyan so pedang iyan na liyakot iyan so
oripen o maporo a imam, na miyasapil on a tangila niyan.
52 Pitero rekaniyan i Isa a "Tagoba ngka so pedang ka, ka so langon a pegosar sa pedang
na kepatay mambo a pedang.
53 Ba ngka di katawi a keampit aken so Ama aken na sagogona a sogoon iyan raken so
pipira nggibo a manga malaikat?
54 Ogaid na o nggolaolaa ko ini na andamanaya i kakitoman o misosorat ko Kitab a
disomala a mapenggolaola ini sangkai a okit?"
55 Na giyoto a pitero i Isa ko madakel a taw a "Ba ako tanganiyaya? Ino kano kiaawid sa
manga pedang ago manga bentol ko kiyasong iyo sii a ndakep raken? Oman gawii na
moontod ako roo ko Timplo a pepangendao na da ako niyo dakepa.
56 Ogaid na palaya ini miyanggolaola kaan mitoman so miyamangisorat o manga nabi."
Na sarta den a inawaan sekaniyan o langon o manga sokbat, na miyamalagoy siran.
Si Isa ko Hadapan o manga Pangongokom
57 So manga taw a domiyakep ki Isa na inowit iran roo ko torogan o maporo a imam, a si
Kayapas, a ron mitimotimo so manga goro ko Kitab ago so manga pelokelokesen.
58 Tomiyondog rekaniyan si Pidro a malo on maaawat taman ko kalamalama o torogan o
maporo a imam. Somiyoled sekaniyan den na miyontod ko obay o manga gordiya, ka
pagilain iyan i keondasan angkai a miyaolaola.
59 So manga poporo a imam ago so langon o manga pangongokom na pembabanog sa
manga taw a ipeseksi iran so di benar a isendit iran ki Isa kaan iran mabono.
60 Ogaid na da a ba iran miyatoon apiya pen madakel a miyamamokeg a saksi a miyadap
kiran.
Moripori ron na tominindeg so dowa kataw a mama
61 A tig iran a "Si aki ini na pitero iyan a 'Kegaga ko gomeba so Timplo o Allah ago
kebangon aken peroman ko soled o telo gawii.' "
62 Na tominindeg so maporo a imam na pitero iyan ki Isa a "Ba da a kisembag ka sii?
Antona ini a dimanda reka angkai a manga mama?"
63 Na da den tero si Isa.
Pitero on peroman o maporo a imam a "Pakapesepaan ko seka sii ko ingaran o oyagoyag
a Tohan; teroa ngka rekami o ba seka so Al Masih a so Wata o Allah!"
64 Somimbag si Isa a "Benar so pitero o ka. Na teroon ko rekano a ipoon imanto na
keilay niyo so Wata o Manosiya a makaoontod ko kawanan o Lebi a Mamaapaar ago
pepekaoma a sisii ko manga gabon sa langit."
65 Kagiya maneg ai o maporo a imam na kinisi iyan so kimon iyan sa kiyararangiti ron na
tig iyan a "Piyagitowito iyan so Allah! Di den kailangan a kapakapeseksia tano ko ped.
Miyaneg iyo imanto so kiyapagitowito iyan!
66 Antonaa i pamikiran iyo?"
Somimbag siran a "Patot a mbonoon sekaniyan!"
67 Mandiyadi na piyanodaan iran a paras i Isa ago piraraneg iran. Pisetengela sekaniyan
pen o manga ped 68 A tig iran a "Hey Al Masih, iring ka sa nabi; antawaa i somiyontok
reka?"
Inipelaw i Pidro si Isa
69 Si peman si Pidro na moontod ko kalamalama roo sa liyo o walay. Miyobay ron so isa
a babay a talasogoay a tig iyan a "Ped ka mambo i Isa a taw sa Galili."
70 Ogaid na niyokol i Pidro ko kamamasaan iran langon a tig iyan a "Di ko katawan i di
ngka dii teroon."
71 Na somiyong sekaniyan ko pintoan o kalamalama a ron den miyailay o ped a babay a
pitero iyan ko kititindeg roo a "Ped sekaniyan i Isa a taw sa Nasarit."
72 Niyokol peroman i Pidro a sarta a misepa a "Di aken katawan angkanan a mama!"
73 Da peman matey na miyamangobay ki Pidro so kititindeg roo a tig iran a "Mataan den
a isa ka kiran, ka so sigeng o lago ngka i kitendo reka a taw ka sa Galili."
74 Na tig i Pidro a "Kamorkaan ako o pepamokeg ako! Ipesepa aken a di aken katawan
angkanan a mama!"
Na sarta den a komiyoko so manok,
75 Na kiyatademan i Pidro so pitero on i Isa a "Sa da pen kakoko o manok na ipepelaw
ako ngka sa makatelo." Na lominiyo sekaniyan na gomiyoraok a tanto a misendit.
MATIYO 27
Piyakaadap si Isa ki Pilato
Kagiya pekelibabas na miyagayonayon so kalangolangon o manga poporo a imam ago
manga pelokelokesen o manga Yahodi sa mbonoon iran si Isa.
2 Na piyatong iran na piyakaonot iran ago piyalad iran ki Pilato a so gobirnador.
Binitin i Yodas a Ginawa niyan ko Kayo
3 Si peman si Yodas a tominipo ron na kagiya katokawan iyan a miyasala si Isa sa
kambonoa on na misendit sekaniyan, na inikasoy niyan so telo polo a pelata a pirak ko
manga poporo a imam ago so manga pelokelokesen
4 A tig iyan a "Miyakandosa ko, ka tinipo aken so da a sala iyan a mama."
"Antonaa i labet ami san?" a tig iran. "Seka i matao ron."
5 Na inikayamber i Yodas so pirak sii ko Timplo na miyawa roo. Mandiyadi na lominiyo
sekaniyan na miyageget a binitin iyan a ginawa niyan ko kayo.
6 Piyamorot o manga poporo a imam so manga pelata a tig iran a "Da sa Kitab i ba tano
tagoa ko baitalmal, ka tendan ko miyamono."
7 Kagiya memomosawira siran makapantag ko pirak na inipamasa iran ko lopa a
bebetowan sa 'Lopa o Panday sa Koden,' kaan mabaloy a pelebengan ko manga
mananangga ko inged.
8 Sabap saya na bebetowan angkoto a lopa sa 'Lopa o Rogo,' taman den imanto.
9 Giyanan i kinitoman o miyatero o Nabi Yaramiyas a "Kinowa iran so telo polo a pelata
a pirak a piyagayonan o manga taw sa Israil a imbayad iran rekaniyan,
10 Na inipamasa iran ko lopa o panday sa koden a aya raken inisogo o Kadnan."
Piyangingisean i Pilato si Isa
11 Si peman si Isa na tomitindeg ko hadapan o gobirnador. Na iniise rekaniyan o
gobirnador a "Ba seka so Dato o manga Yahodi?"
"Benar so pitero o ka," a pitero on i Isa.
12 Ogaid na sii ko kapesenditi ron o manga poporo a imam ago manga pelokelokesen na
da den a ba niyan inisembag.
13 Pitero rekaniyan i Pilato a "Ba ngka da maneg so langon ai a dimanda iran reka?"
14 Na da den sembag si Isa sa apiya sataga bo, na tanto a miyamemesa so gobirnador.
Minisela ki Isa so Kambonoa on
15 Oman maoma angkoto a Pista na aya adat o gobirnador na mbokaan iyan so isa a
kalaboso a pepangnin o malilimod a taw.
16 Sa masa oto na aden a makakalaboso a lomalangkap so totolan on a aya ngaran iyan na
Barabas.
17 Sabap roo na kagiya matimo so madakel a taw na iniise kiran i Pilato a "Antawaa i
kabaya iyo a aya ko rekano mbokaan: si Barabas, o di na si Isa a bebetowan sa Al
Masih?"
18 Ka katawan i Pilato a piyalad iran on si Isa ka periiten iran.
19 Sii ko kaoontod i Pilato ko dii kokoman na piyakawitan o karoma niyan sangkai a
toma a "Di ngka petekora ngkanan a mama a da a sala iyan, ka tanto ako a miyarasay
kagiya ko gagawii sabap ko piteginep aken makapantag rekaniyan."
20 Ogaid na so manga poporo a imam ago manga pelokelokesen na piyangonsi iran so
madakel a taw sa pangnin iran a si Barabas i mbokaan, na mbonoon si Isa.
21 Na iniise kiran peman o gobirnador a "Antawaa sangkai a dowa kataw i kabaya iyo a
aya ko rekano mbokaan?"
Na inisembag iran a "Si Barabas!"
22 Tig i Pilato a "O giyanan, na antonaa bes i ikidia ko ki Isa a betetowan sa Al Masih?"
Na somimbag siran langon a "Totoka ngka ko kros!"
23 “Ngkaino?" a iniise i Pilato. "Antonaa marata i miyanggolaola niyan?"
Ogaid na ba siran den miyamanamar melalalis a "Totoka ngka ko kros!"
24 Kagiya mailay i Pilato a da a gona a kipeterosen iyan sii ka ba siran den kegorigaw, na
kominowa sekaniyan sa ig na inonaban iyan a lima niyan ko hadapan o madakel a taw a
tig iyan a "Kena a ba aken sala so kambonoa sangkai a mama. Sekano i matao ron!"
25 Somimbag langon so madakel a taw a "Mitana rekami ago so manga wata ami so
kambonoa on!"
26 Mandiyadi na biyokaan kiran i Pilato si Barabas, na kagiya pakipamadasan iyan si Isa
na piyalad iyan ko katotoka on ko kros.
Piyagongatongat o manga Sondaro si Isa
27 So manga sondaro i Pilato na piyakasoled iran si Isa ko torogan o gobirnador na
piyakalibet iran rekaniyan so langon o salompok iran.
28 Likas iran on so nditaren iyan na piyakasolot iran sekaniyan sa kimon a maloto i
kariga.
29 Na somiyolampid siran sa sangkad a soroken a waged na inisangkad iran on, na
piyakakapet iran sa badas ko kawanan a lima niyan. Somiyodiyod siran rekaniyan na
piyagongatongat iran a tig iran a "Mapipiya a ginawa ngka, hey, Solotan o manga
Yahodi!"
30 Na piyanodaan iran, na kinowa iran so badas na piyamadasan iran sa olo.
31 Kagiya mapasad iran magongatongat na likas iran on so kimon na piyakinditar iran on
bo so rek iyan a nditaren, na piyakaonot iran ka totoken iran ko kros.
Tiyotok si Isa ko Kros
32 Sii ko kapelalakaw iran na minimbalaka iran so sakataw a magiinged sa Sirini a aya
ngaran iyan na si Simon, na tigel iran sekaniyan makaposai ko kros a totokan ki Isa.
33 Miyakaoma siran ko darpa a bebetowan sa 'Golgota,' a aya maana niyan na 'Darpa a
Lagas a Olo.'
34 Ron iran bigan sa arak a sasaogan sa mapait a bolong ka pekiinom iran on. Ogaid na
kagiya kataaman iyan na minda o ba on inom.
35 Kagiya matotok iran sekaniyan ko kros na pimbagibagi iran so manga nditaren iyan a
nggolalan ko kaperipa.
36 Oriyan iyan na miyontod siran roo sa kapepagipata iran on.
37 Sii ko kaporoan o olo niyan na tiyago iran on so isosorat a dimanda rekaniyan a "Giyai
si Isa a Dato o manga Yahodi."
38 Na aden a dowa kataw a tanganiyaya a tiyotok iran mambo ko manga kros a ped i Isa,
a so isa on na sii sa kawanan iyan ago so isa on na sii sa diwang.
39 So manga taw a pepamanagad roo na pepengelengkeleng siran a pepagitowitoon iran
si Isa
40 A di ran dii teroon a "Seka a nggeba ko Timplo ago mbengonen ka peroman sii ko
soled o telo gawii na sabeta ngka a ginawa ngka! O seka so Wata o Allah na tepad ka
sangkanan a kros!"
41 Datar oto mambo a pepagongatongaten sekaniyan o manga poporo a imam ago manga
goro ko Kitab ago so manga pelokelokesen
42 A di ran dii teroon a "Siyabet iyan so ped, ogaid na di niyan kesabet a ginawa niyan!
Ba kena a sekaniyan so Dato sa Israil? O tepad imanto ko kros na paratiyayaan tano!
43 Sasarigan iyan so Allah. Kapanabangan sekaniyan imanto o Allah o kabaya iyan, ka
pitero iyan a 'Wata ako o Allah!' "
44 Apiya so manga tanganiyaya a ped iyan a miyatotok ko kros na miyanonongka
rekaniyan sa datar ai.
So Kiyapatay i Isa
45 Sii ko kiyaoto o alongan na miyakaliboteng a dalem a inged oto a iniraot sa miyakatelo
ka oras.
46 Kagiya magalas tris na miyananalo si Isa sa matanog a "Ili, Ili, lama sabaktani" a aya
maana niyan na "Hey Tohan ko, Tohan ko, ino ako ngka telikodi?"
47 Miyaneg ai o ped ko kititindeg roo na pitero iran a "Petelowan iyan si Iliyas!"
48 Na magaan so magaan na miyalalagoy so isa kiran na kominowa sa pangamek. Biyasa
iyan a soka na tiyangen iyan ko poro o raros na inikawit iyan ki Isa ka pekiinom iyan on.
49 Ogaid na tig o manga ped a "Taregi ngka sekaniyan, ka ilain tano o ba pekaoma si
Iliyas a ba niyan sebeta."
50 Na miyanabenar peman melalis si Isa, na inirila iyan so niyawa niyan.
51 Na sii den sangkoto a sakotika na so rending a bibitinen ko Timplo na miyakisi a
miyadowa timan a poon sa poro taman sa baba. Tiyabeker so lopa, na miyanga oopak so
manga lakongan,
52 Na piyanga lelekaan so manga kobor na madakel a miyamatay a manga kaom o Allah
a miyanga ooyag.
53 Na oriyan o kiyaoyaga ki Isa na miyamakaliyo siran ko manga kobor iran, na
somiyong siran ko Soti a Siti na roo siran miyakiilay ko madakel a taw.
54 So olowan o manga sondaro ago so manga ped iyan a pepagipat ki Isa na kagiya
mailay iran so linog ago so langon taman a miyaolaola, na tanto siran a miyalek a tig iran
a "Mataan den a Wata sekaniyan o Allah!"
55 Aden a madakel a babay roo a kilalangkaw a poon sa mawatan. Siran i miyamangonot
ki Isa gowani ko kiyalalakaw niyan a poon sa Galili a pepamanalagad rekaniyan.
56 Maaped kiran si Mariyam Magdalina, si Mariyam a ina i Santiyago ago si Yosop, ago
so ina o manga wata i Sibidi.
So Kinikoboren ki Isa
57 Kagiya magabi den na aden a miyakaoma a kawasa a mama a poon sa Arimatiya. Aya
ngaran iyan na si Yosop, na miyakisokbat mambo ki Isa.
58 Somiyong sekaniyan ki Pilato na piyangni niyan on so lawas i Isa, na inisogo i Pilato a
imbegay ron.
59 Mandiyadi na kinowa i Yosop so lawas na biyongkosan iyan sa onong a bago a sotra,
60 Na tiyago iyan ko rek iyan a kobor a gopen iyan kiyalotan ko kilid a lakongan. Linilid
iyan on so mala a ator a inilekeb ko gimowa o kobor na miyaling.
61 Na makaoontod roo si Mariyam Magdalina ago so isa a Mariyam a marani ko kobor a
mbabantayan iran ai.
So Gordiya ko Kobor
62 Sii ko tomiyalondog a gawii ko kiyaipos o Gawii a Ipetiyagar na mitimotimo so manga
poporo a imam ago so manga Parisi ko walay i Pilato
63 Na pitero iran a "Sir, katatademan ami a isako da pen matay angkoto a tagakal na
pitero iyan a keoyag bo amay ka makatelo gawii.
64 Sabap roo na sogoon ka a nggordiyaan piyapiya so kobor apiya taman ko telo gawii, ka
o ba roo baden makasong so manga sokbat iyan na ba iran panekewa so lawas iyan, na
teroon iran ko manga taw a miyaoyag sekaniyan a poon ko miyamatay. O giyanan, na
giyangkai a keori a kapamagakal na lebi pen a marata a di so miyaona."
65 Pitero kiran i Pilato a "Mapekaonot iyo roo so manga gordiya na pakabagera niyo so
ilelekeb ko kobor sa taman sa kegaga niyo."
66 Na somiyong siran roo na piyakabager iran so kobor ka piyatri iran on so ator a
ilelekeb on, na piyakinggordiyaan iran.
MATIYO 28
So Kiyaoyag i Isa
Kagiya maipos so Gawii a Idedeke a magaan somebang so alongan sii ko Akad na
somiyong si Mariyam Magdalina ago so isa a Mariyam ko kobor, ka pagilain iran.
2 Na minitekaw a mabager a linog, na tomiyana a malaikat o Kadnan a poon sa kasorgaan
na somiyong ko kobor, na linilid iyan so ator a poon ko gimowa iyan, na miyontod on.
3 Pesigay so paras iyan a lagid o kilakilat, na miyakapotipoti so nditaren iyan.
4 Tatabaden so manga gordiya ka tanto iran a inikalek, na mimbaloy siran a datar o
miyamatay.
5 Pitero o malaikat ko manga babay a "Di kano pekelek. Katawan ko a pepangilobaan iyo
si Isa a tiyotok ko kros.
6 Da sekaniyan sii ka miyaoyag den, ka giyoto so pitero iyan. Song kano sii na ilaya niyo
so darpa a kiyaigaan o lawas iyan.
7 Na song kano nggagaan ko manga sokbat iyan na teroa niyo kiran a 'Miyaoyag
sekaniyan a poon ko miyamatay na pesong sekaniyan sa Galili a keona a di sekano, na roo
niyo mipetoona. Tatanodi niyo so pitero aken rekano."
8 Mandiyadi na minggagaan siran mawa ko kobor a pepanga aalek a sarta a tanto siran a
pekebabaya. Miyalalagoy siran ka penotolen iran ko manga sokbat iyan.
9 Minitekaw den a minimbalaka siran i Isa a tig iyan a "Mapipiya a ginawa niyo."
Miyobay siran on na kiyapetan iran a manga ai niyan na sinimba iran.
10 Na giyoto a pitero kiran i Isa a "Di kano pekelek. Songowi niyo so manga pagari aken
na teroa niyo kiran a song siran baden sa Galili, na roo ako iran mipetoona."
So Totol o manga Gordiya
11 Sii ko kapelalakaw o manga babay na so ped ko manga gordiya ko kobor na
komiyasoy ko siti na piyanotolan iran so manga poporo a imam ko langon a
miyanggolaola.
12 Na mimomosawira siran ago so manga pelokelokesen na miyakapagantang siran.
Piyamegan iran so manga sondaro sa mala a pirak
13 A pitero iran kiran a "Pamanotola niyo ko manga taw a somiyong roo so manga sokbat
iyan kagiya ko gagawii na piyanekew iran so lawas iyan sii ko katotoroga rekano.
14 Na o ketokawi ini o gobirnador na sekami den i magakol on kaan kano kadai sa awid a
akal mipantag sii."
15 Na kinowa o manga sondaro so pirak na ininggolalan iran so iniinsarat kiran. Na
giyangkai a totol na pepakalangkapen den sii ko manga Yahodi taman den imanto a
gawii.
So Kiyasogoa i Isa ko manga Sokbat iyan
16 So peman so sapolo ago isa a sokbat na somiyong siran sa Galili roo ko bobongan a
pitero kiran i Isa a songowan iran.
17 Kagiya mailay iran sekaniyan na sinimba iran apiya pen pekedowadowaan so ped
kiran.
18 Na miyobay kiran si Isa na pitero iyan a "Minibegay raken so langon a kapaar roo sa
kasorgaan ago sii sa doniya.
19 Kagiya ka maoto na song kano ko manga taw ko langon o manga nasiyon na baloya
niyo siran a manga sokbat aken. Pamanalawati niyo siran sii ko ingaran o Ama, ago so
Wata, ago so Soti a Roh,
20 Na pamangendaon iyo kiran so kapetomana ko langon taman a inisogo aken rekano.
Na tanodi niyo a lalayon ako niyo mipageepeda taman sa kaposan angkai a masa."
MARKO
MARKO 1
So Kapepangosiyat i Yahiya a Pananalawat
Giyai i pamekasan o Mapiya a Totol makapantag ki Isa Al Masih, a so Wata o Allah.
2 Misosorat ko Kitab o Nabi Isayas angkai a katero o Allah a
"Sogoon ko so talasogoay aken a keona a di seka
a pekatiyagar ko lalan a pagokitan ka.
3 Pepananalo sekaniyan roo ko mitataog a kaden a
'Tiyagara niyo so lalan para ko Kadnan;
pakatitowa niyo so manga lalan a pagokitan iyan!' "

4 Giyangkai a talasogoay na si Yahiya. Gomimaw sekaniyan sii ko mitataog a kaden a
pepanalawatan iyan so manga taw ago ipepangosiyat iyan kiran a "Talikodi niyo so
manga dosa niyo ago pakisalawat kano kaan karilai so manga dosa niyo."
5 Madakel a manga taw a pepamanong rekaniyan a poon ko dalem a inged a Yodiya ago
giya siti a Yarosalim. Na sii ko di ran dii kateobata ko manga dosa iran na pepanalawatan
iyan siran roo ko lawasaig a Yordan.
6 Ndiditar si Yahiya sa manga nditaren a pimbaalan a bombol a onta, na sesambitan
sekaniyan sa kobal. Aya pangenengken iyan na manga tarapan ago gola a teneb.
7 Di sekaniyan dii mangosiyat a tig iyan a "Aden a pekaoma a telondog raken a mala i
gees a di saken; apiya so gakot o tinilas iyan na kena a ba ako mapapatot a tikoro sa
kambokaa ko ron.
8 Ipepanalawat aken rekano so ig, ogaid na na aya ipenalawat iyan rekano na so Soti a
Roh."
So Kiyasalawati ki Isa ago so Kiyatepengi ron o Iblis
9 Sii sangkoto a manga gawii na miyakaoma si Isa a poon sa Nasarit sii sa Galili na
siyalawatan sekaniyan i Yahiya roo ko lawasaig a Yordan.
10 Sii den ko kiyapakambaton i Isa ko ig na miyailay niyan a pekebengkag a kasorgaan,
ago so Roh a petena rekaniyan a datar o marapatik.
11 Na aden a sowara a miyakapoon sa kasorgaan a tig iyan a "Seka so pekebabayaan ko a
Wata aken. Tanto aken seka a ikasosoat!"
12 Na sagogona den a so Roh na tigel iyan si Isa makasong ko mitataog a kaden.
13 Komiyaden sekaniyan roo sa miyakapat polo gawii a petepengan o Iblis. Aden a
kikakaden roo mambo a manga binatang, ogaid na pepanalagadan sekaniyan o manga
malaikat.
Piyanawag i Isa so Paganay a manga Sokbat iyan
14 Oriyan o kiyakalabosowa ki Yahiya na somiyong si Isa sa Galili a pepakalangkapen
iyan so Mapiya a Totol a poon ko Allah.
15 “Miyakatalingoma den so masa," a tig iyan, "na miyakarani den so Ndatoan o Allah!
Talikodi niyo so manga dosa niyo ago paratiyayaa niyo so Mapiya a Totol!"
16 Sii ko kapelalakaw niyan ko kilid a Ranaw a Galili na miyailay niyan si Simon ago si
Andriyo a pagari niyan. Pepamiyala siran sa ranaw, ka manga panginginseda siran.
17 “Pegonot kano raken," a pitero i Isa, "ka pangendaon ko sekano sa kapangowaa ko
manga taw."
18 Na sagogona den a inawaan iran so manga biyala iran na miyonot siran on.
19 Sii ko kapeteros iyan den ko da on pen kawatani na miyailay niyan si Santiyago ago si
Yahiya a manga wata i Sibidi. Ndodoo siran ko awang iran a pepangoripan iran so manga
poket iran.
20 Sarta a tiyalowan iyan siran, na inawaan iran si ama iran a si Sibidi sii ko awang a ped
o manga kisosokayan, na miyonot siran ki Isa.
So Mama a Sosookan
21 Somiyong siran sa Kapirnaom, na kagiya raoten so Gawii a Idedeke na somiyoled si
Isa ko sinagoga na miyangendao.
22 Miyamemesa so manga taw roo, ka so kapepangendaowa niyan kiran na aden a kapaar
iyan, ka kena a ba datar o manga goro ko Kitab.
23 Na aden a mama a ndodoo ko sinagoga iran a sosookan a saitan. Na sarta den a
inikisek iyan a
24 “Hey Isa a Taw sa Nasarit, antonaa i pagangin ka rekami? Ba ka sii somiyong kaan
kami ngka mabinasa? Katawan aken o antawaa ka. Seka so Soti a Siyogo o Allah!"
25 Na siyaparan i Isa so saitan a tig iyan a "Rerenek ka na liyo ka rekaniyan!"
26 Na piyakatetaliya o saitan so lawas o mama na kominisek sa matanog na lominiyo ron.
27 Tanto a miyamemesa so manga taw, na iniise o oman i isa so ped iyan a "Antona ini?
Bago a ndao! Aden a kapaar iyan, ka apiya so manga saitan a pesogoon iyan na petoman
siran on!"
28 Na magaan den a kiyalangkap o manga totol makapantag ki Isa ko dalem o manga
inged a midadair sa Galili.
Madakel a Taw a Piyamakapiya i Isa
29 Kagiya mawa si Isa ko sinagoga na somiyong sekaniyan ko walay i Simon ago si
Andriyo a moonot on mambo si Santiyago ago si Yahiya.
30 Samaoto na so panogangan i Simon a babay na makaiiga roo a dii keyaw, na pitero
iran ki Isa.
31 Inobay niyan so babay na kiyapetan iyan a lima niyan na biyowat iyan. Na miyada on
so mayaw na pikormat iyan siran.
32 Kagiya magabi den ko kiyasedep o alongan na piyamangowit o manga taw ki Isa so
langon a pepanga sasakit ago kisosookan a saitan.
33 Na so langon a taw sangkoto a siti na mitimotimo ko obay o pintoan o walay.
34 Mandiyadi na madakel a piyamakapiya i Isa a gomegedam siran sa mbarambarang den
a paniyakit, na madakel a piyamakaliyo niyan a manga saitan ko kisosookan. Na da niyan
pakateroa so manga saitan, ka katawan iran o antawaa sekaniyan.
Miyangosiyat si Isa sa Galili
35 Sobo pen na mimbowat si Isa na lominiyo ko walay na somiyong ko tanaw a darpa a
ron miyangangarapan.
36 Da matey na si Simon ago so manga ped iyan na pimbabanog iran.
37 Kagiya matoon iran na pitero iran on a "Langon a taw na di reka dii mbanog."
38 Somimbag si Isa a "Tomaros tano roo ko midadair sii a manga inged kaan ako ron
mambo makapangosiyat, ka giyoto i inisong aken sii."
39 Na ineneb iyan a dalem a inged a Galili a dii mangosiyat sii ko manga sinagoga iran
ago pepamakaliyon iyan so manga saitan ko kisosookan.
Piyakapiya i Isa so Mama a Pekebowa
40 Somiyong ki Isa so isa a mama a pekebowa, na somiyodiyod sekaniyan on ago
miyangni ron a "O kebaya ka na kelompiyo ako ngka."
41 Inikapedi sekaniyan i Isa na kiyawa iyan ago siko iyan a tig iyan a "Kebaya ako.
Miyalompiyo ka den!"
42 Na sagogona a miyada on so bowa na miyalompiyo.
43 Na piyakalalakaw sekaniyan i Isa a sarta a inilalang iyan on a
44 “Iktiyari ngka o ba ngka matero ko apiya antawaa so inikidia ko reka, ka song ka
baden ko imam na pakiilain ka on a lawas ka, na sapaaten ka so soasoat a inisogo o Mosa
sabap ko kiyalompiyowa reka kaan mipemataan ko manga taw a miyada so bowa ngka."
45 Ogaid na kagiya maipos angkoto a mama na pipoonan iyan a di kerintas a
kapepakalangkapa niyan ko totol makapantag sangkai a miyanggolaola. Na sabap sii na di
den makaperinayag somoled si Isa ko apiya anda inged, na baden komiyaden ko tanaw a
manga darpa. Ogaid na miyamanong on so manga taw a poon ko mbalabala.
MARKO 2
Piyakapiya i Isa so Taw a Mapaparalais so Lawas iyan
Kagiya makapira gawii na komiyasoy si Isa sa Kapirnaom na miyaneg o manga taw a sisii
sekaniyan sa walay.
2 Sabap roo na madakel a manga taw a mitimotimo on, na apiya so liyo o pintoan na da
den a kedarpaan on. Na sii ko kapepangosiyati niyan kiran
3 Na aden a miyamakaoma a maawid sa mama a mapaparalais so lawas iyan a
dadalaganen o pat kataw.
4 Kagiya di siran pekaobay ki Isa sabap ko madakel a taw na biyabasan iran so
mapapantar a atep o walay ko maatag iyan. Na so kiyalebowa iran on na inalogan iran so
dalagan a iigaan o mapaparalais a lawas iyan.
5 Kagiya mailay i Isa a aden a paratiyaya iran na tig iyan ko mapaparalais a mama a
"Wata aken, kiyarilaan den so manga dosa ngka."
6 Ndodoo so ped ko manga goro ko Kitab a moontod roo, na mapipikir iran a
7 “Ino dii tero a mama ini sa datar ai? Pepagitowitoon iyan so Allah! Antawaa i pekarila
sa dosa a rowar bo ko Allah?"
8 Sarta den a katawan i Isa so mapipikir iran, na pitero iyan kiran a "Ino niyo anan
pepamikira?
9 Anda i malebod: so kateroa sangkai a mapaparalais a mama sa 'Kiyarilaan den so
manga dosa ngka,' o di na so kateroa on sa 'Mbowat ka, na awidi ngka so dalagan ka na
lalakaw ka den'?
10 Pekiilay aken rekano a so Wata o Manosiya na aden a kapaar iyan sii sa doniya sa
karilai niyan ko manga dosa." Na giyoto a pitero iyan ko mapaparalais a mama a
11 “Teroon ko reka a mbowat ka! Awidi ngka so dalagan ka na baling ka den."
12 Na mimbowat sekaniyan na kinowa niyan den so dalagan iyan na lomiyalakaw sii ko
kamamasaan iran langon. Na palaya siran den miyamemesa, na biyantog iran so Allah a
tig iran a "Da tano den makailay sa miyanggolaola a ba datar ai a rowar sii!"
Tiyawag i Isa si Libi
13 Komiyasoy si Isa ko kilid a ranaw na tanto a madakel a taw a miyamanong on, na
piyangendao niyan siran.
14 Na sii ko kapeteros iyan lomalakaw, na miyailay niyan si Libi a wata i Alpayo a
moontod ko darpa a pepanekatan ko bowis. Pitero on i Isa a "Pegonot ka raken." Na
gomiyanat si Libi na miyonot on.
15 Da matey na sii ko kapekan i Isa roo ko walay i Libi na madakel a panenekat sa bowis
ago manga baradosa a pepamagatoang ki Isa ago so manga sokbat iyan, ka madakel a
miyamanondog rekaniyan roo.
16 Na so manga goro ko Kitab a maaped ko manga Parisi na kagiya mailay iran si Isa a
dii makipagatoang ko manga baradosa ago manga panenekat sa bowis na iniise iran ko
manga sokbat iyan a "Ino sekaniyan dii makipagatoang ko manga panenekat sa bowis ago
manga baradosa?"
17 Kagiya maneg ai i Isa na pitero iyan kiran a "So manga pipiya i lawas na di iran
kailangan so pamomolong, ka so bo so pepanga sasakit. Kena a ba aya ko sii inisong na
so katawaga ko ko manga oontol, ka so manga baradosa."
So Pakaise makapantag ko Kapowasa
18 Miyakaisa a gawii a dii popowasa so manga sokbat i Yahiya ago so manga Parisi na
aden a manga taw a somiyong ki Isa, na iniise iran on a "Ino dii powasa so manga sokbat i
Yahiya ago so manga sokbat o manga Parisi, ogaid na so manga sokbat ka na di
pepowasa?"
19 Pitero kiran i Isa a "Pepowasa bes so manga banto ko kakewing sii ko kaaped kiran
pen o mangangaroma? Kena, ka sii ko kipageepedaan kiran o mangangaroma na di siran
makapepowasa.
20 Ogaid na maoma so manga gawii a kebelag kiran so mangangaroma, na giyangkoto a
gawii i kapepowasa iran.
21 “Da a taw a ba niyan tepii so miyaronot a nditaren sa bago a dinis. Ka amay ka
komengkeng so bago a dinis na kebelag ko miyaronot na baden keomani a kabeberat o
nditaren.
22 Na da a taw a ba niyan tegoa so bago a arak ko miyaronot a pananagoay a kobal a
ayam. Ka o nggolaolaa niyan ai na kebensi o arak so kobal, na keolaan so arak, ago
kebinasa so pananagoay. Kena, ka so bago a arak na sii tegoa ko bago a pananagoay."
So Pakaise makapantag ko Gawii a Idedeke
23 Miyakaisa a Gawii a Idedeke na pegokit si Isa ko dii mbabasokan. Na sii ko
kapelalakaw roo o manga sokbat iyan na miyangowa siran ko manga saway o bantad.
24 Na pitero o manga Parisi ki Isa a "Ilaya ngka man, ino iran dii nggolaolaa so da sa
Kitab i ba nggolaolaa ko Gawii a Idedeke?"
25 Somimbag si Isa a "Ba niyo da mabatiya so pinggolaola o Daod ago so manga kaom
iyan isako kareregenan siran ago pepanga aaor?
26 Somiyoled sekaniyan ko walay o Allah isako aya maporo a imam na si Abiyatar, na
komiyan ko paan a isasapaat ko Allah a da sa Kitab i ba kana o apiya antawaa, ka so bo so
manga imam i pekakan on, na piyamegan iyan on pen so manga kaom iyan."
27 Na pitero kiran pen i Isa a "So Gawii a Idedeke na inaden para ko kamapiyaan o
manga taw; kena a ba inaden so manga taw para ko kamapiyaan o Gawii a Idedeke.
28 Kagiya ka maoto na so Wata o Manosiya na aya dii mbayabaya apiya sii ko Gawii a
Idedeke."
MARKO 3
So Mama a Mikempis a Lima niyan
Miyakaisa peman a somiyoled si Isa ko sinagoga na aden a mama on a kekampis a lima
niyan.
2 Ndodoo mambo so manga taw a kabaya iran a midimanda iran si Isa, na di ran dii
simaan o ba niyan pakapiyaa angkoto a mama ko Gawii a Idedeke.
3 Na pitero i Isa ko sadir i lima a "Song ka sii ko hadapan o kalangolangon."
4 Na iniise i Isa ko manga taw a "Antonaa i sisii ko Kitab a penggolaolaan ko Gawii a
Idedeke? So katabang o di na so kapakabinasa? So kapangoyag o di na so kapamono?"
Na ba siran den romerenek.
5 Liyayas iyan siran milay a pekerarangitan ago mararata a ginawa niyan sabap ko kategas
iran i poso. Na pitero iyan ko mama a "Betera ngka a lima ngka." Na biter iyan na
miyakapiya den a lima niyan.
6 Na mililiyo roo somambot so manga Parisi na miyakipagopakat siran ko manga kaom i
Dato Hirod o andamanaya i kambonoa iran ki Isa.
So Madakel a Taw a Matitimo ko Ranaw
7 Miyawa roo si Isa ago so manga sokbat iyan na somiyong siran ko ranaw, na tanto a
madakel a taw a miyamanondog kiran a poon sa Galili, Yodiya,
8 Yarosalim, Idomiya, poon ko pagingedingedan sa sabala a lawasaig a Yordan ago poon
ko manga inged a midadair ko manga siti a Tiro ago Sidon. Miyamanong siran rekaniyan
ka miyaneg iran den so makapantag ko langon a di niyan dii nggolaolaan.
9 Na pitero i Isa ko manga sokbat iyan a tiyagari ran sekaniyan sa awang ka o ba baden
magompit o madakel a taw.
10 Ka pepamagagaw rekaniyan mobay so pepanga sasakit kaan iran sekaniyan maseko, ka
madakel a piyamakapiya niyan.
11 Igira a pekeilay si Isa o kisosookan a saitan na penggepe siran ko hadapan iyan a
ipekisek iran a "Seka so Wata o Allah!"
12 Ogaid na liyalangan iyan siran sa di iran petetaroa o antawaa sekaniyan.
Pinili i Isa so Sapolo ago Dowa a Siyogo
13 Oriyan oto na tomiyakedeg si Isa ko bobongan na tiyawag iyan so manga taw a
kebayaan iyan na somiyong siran on.
14 Na miyamili sekaniyan sa sapolo ago dowa kataw (a bitowan iyan sa manga siyogo)
kaan iyan siran mipagepeda ago an iyan mapanonogo a mamakapangosiyat,
15 Ago an iyan siran kabegi sa kapaar sa kapakaliyowa ko manga saitan ko kisosookan.
16 Giyai so sapolo ago dowa a piyamili iyan: si Simon (a bitowan iyan sa Pidro);
17 Si Santiyago a wata i Sibidi ago si Yahiya a pagari i Santiyago (a bitowan iyan sa
'Bowanirgas' a aya maana niyan na 'Manga Wata o Dalendeg');
18 Si Andriyo, si Pilipi, si Bartolomiyo, si Matiyo, si Tomas, si Santiyago a wata i
Alpayo, si Tadiyos, si Simon a mala i paninindeg,
19 Ago si Yodas Iskariyot a aya tominipo ki Isa.
Si Isa ago so Dato o manga Saitan
20 Kagiya maling si Isa na madakel a manga taw a mitimotimo on peroman sa apiya so
kapekakan iran ago so manga sokbat iyan na di siran on pekaparo.
21 Kagiya katokawan ai o pamiliya iyan na siyongowan iran sekaniyan kaan iran mipaar,
ka pitero iran a "Pembetengen sekaniyan!"
22 So mambo so manga goro ko Kitab a miyamakaoma roo a poon sa Yarosalim na pitero
iran a "Sosookan sekaniyan a Iblis! Pepakaliyon iyan so manga saitan ko kisosookan a
nggolalan ko kapaar o dato o manga saitan."
23 Sabap sii na piyakaobay siran i Isa na piyanotol iyan kiran angkai a bayambayanan:
"Andamanaya i kapekaliyowa o Iblis ko manga saitan?
24 O maooparik so isa a ndatoan a pepamagonaya tidawa so manga taw ron, na di
kemboway angkoto a ndatoan.
25 Na o maooparik so isa ka walay a mamagonaya siran sosopaka, na kebinasa angkoto a
isa ka walay.
26 Na o somosopak so Iblis ko manga saitan ago miyakambagiay so ndatoan iyan na di
sekaniyan tetas, na aden a sendadan iyan.
27 “Da a ba pekasoled ko walay o mabager a mama a makapanekew ko manga tamok
iyan o di niyan daan a mapatong so mabager a mama, na go niyan bo mapanekew so
langon taman ko walay niyan.
28 “Teroon ko rekano a mataan den a kerilaan so manga taw ko langon a dosa iran ago so
langon a ipekaito a matero iran.
29 Ogaid na apiya antawaa i pagitowitoon iyan so Soti a Roh na di den kerilaan, ka
miyakasela ko dosa a da den a ikeda iyan."
30 Pitero ai i Isa ka kagiya dii teroon o manga goro a sosookan sekaniyan a saitan.
So Ina i Isa ago so manga Pagari niyan
31 Na miyakaoma si ina i Isa ago so manga pagari niyan a mama. Tomitindeg siran sa
liyo o walay na piyakisongowan iran.
32 Samaoto na madakel a manga taw a kioontod sii ko walay a makalilibet ki Isa, na
pitero iran rekaniyan a "Si ina a ka ago so manga pagari ngka na ndodoo sa liyo, na
kebaya siran reka makipegilaya."
33 Simbag siran i Isa a "Antawaa i ina aken ago manga pagari?"
34 Na liyayas iyan milay so manga taw a makalilibet on na tig iyan a "Katii si ina aken
ago manga pagari.
35 Ka apiya antawaa i dii nggolaola sa kabaya o Allah na aya ko pagari a mama ago
pagari a babay ago ina."
MARKO 4
So Bayambayanan makapantag ko Peseod
Miyangendao peroman si Isa sii ko kilid a ranaw, na sabap sa mitimotimo on so tanto a
madakel a taw na miyageda sekaniyan sa awang sii sa ranaw na miyontod on, na so
langon o madakel a taw na kititindeg ko ipameted sa kilid a ranaw.
2 Madakel a inipamangendao niyan kiran a piyakaokit sa bayambayanan. Sii ko
kapepangendao niyan na tig iyan a
3 “Pamakinega niyo ai! Somiyong so taribasok ko lopa iyan ka seod.
4 Sii ko kipepiriken iyan ko oniin na sii minisogat so ped on ko lalan, na miyakaoma so
manga papanok na piyanoka iran.
5 So ped ko oniin na sii minisogat ko saliwaton a lopa a maito a bote on, na magaan a
kiyalonaw niyan ka kena a ba madalem a bote on.
6 Kagiya miporo a alongan na kiyarantian so pamomolan, na sabap sa da makambekaw
piyapiya na miyalayon.
7 So ped ko oniin na sii minisogat ko manga soroken a otan na mito so otan na
kiyatanongan iyan so pamomolan na da makaonga.
8 Ogaid na so sabagi ko oniin na sii minisogat ko masibokar a lopa na miyonga.
Milolonaw ai ago miyamakalala, na kiyaragonan so ped on sa tetelopolo, so ped on na
ndenempolo, ago so pen so ped na mbabagatos."
9 Na pitero pen i Isa a "So aden a tangila niyan a ipemakineg iyan na pamakineg baden!"
So Antap o manga Bayambayanan
10 Kagiya mawa roo so madakel a taw na so manga ped i Isa a rakes o sapolo ago dowa a
sokbat na iniise iran o antonaa i maana o bayambayanan.
11 Na pitero iyan kiran a "Kiyabegan kano sa kaketokawi ko miyapagma gowani
makapantag ko Ndatoan o Allah. Ogaid na so ped a taw sa liyo na pepakaokiten ko
manga bayambayanan so langon a di aken kiran dii teroon.
12 Aya sabap iyan na
'an siran makapangilailay ago makapangilailay peparoman
a di siran bo pekakilala,
ago an siran makapamakineg ago makapamakineg peparoman
a di siran bo pekasabot,
ka o di giyoto na o ba siran baden teklid na go siran bo karilai.' "
So Osayan ko Bayambayanan makapantag ko Peseod
13 Na pitero kiran pen i Isa a "Ba niyo da sabota angkai a bayambayanan? O da, na
andamanaya den i kakesabota niyo ko apiya antonaa bayambayanan?
14 So taribasok na ipeseod iyan so katero o Allah.
15 So ped ko manga taw na datar o oniin a minipirik ko lalan a kiyasaodan ko katero. Ka
sii den ko kapemakinega iran on na pekaoma so Iblis, ka pagagaon iyan so katero a
inisaod ko poso ran.
16 So ped pen a taw na datar o oniin a minipirik ko saliwaton a lopa. Ka amay ka
pemakinegen iran so katero na sarta den a terimaan iran a mabababaya siran.
17 Ogaid na di ini makapembekaw ko poso iran, na di tetas. Ka amay ka makatalingoma
so karomasayan o di na kasatroan sabap ko katero na sarta a telikodan iran.
18 So pen so ped a taw na datar o oniin a minipirik ko soroken a otan. Pepamakinegen
iran so katero,
19 Ogaid na so manga awid a akal mipantag ko kapepaginetaw iran, ago so kikasosoaten
iran ko manga tamok, ago so manga kabaya ko ped a manga nganin na ketago sa ginawa
iran na pekatanong ko katero, na di den pekaonga.
20 Ogaid na aden a ped a taw a datar o oniin a inisaod ko masibokar a lopa.
Pepamakinegen iran so katero na peterimaan iran, na pemangonga siran sa tetelopolo, o di
na ndenempolo, o di na mbabagatos."
So Itatapok a Palitaan
21 Pitero kiran pen i Isa a "Ba ino niyo tentemi so palitaan kaan iyo mitapok ko didalem a
asada, o di na sii ko didalem a katri? Kena, ka imbatog iyo sa poro.
22 So langon a isosolen na kipayag bo, ago so langon a pageemaan na kerinayag.
23 So aden a tangila niyan a ipemakineg iyan na pemakineg baden!"
24 Na pitero iyan pen a "Tagoa niyo sa ginawa niyo so pekeneg iyo. Saden sa kala a
ipembegay niyo na aya kala a imbegay rekano, na pagomanan pen sii rekano.
25 Ka so aden a rek iyan na kebegan pen, ogaid na so da a rek iyan na apiya so maito bo a
rek iyan na kowaan on."
So Bayambayanan makapantag ko Pegto a Oniin
26 Pitero iyan pen a "So Ndatoan o Allah na kiibarat ko mama a minirik sa oniin ko lopa.
27 Na gagawii daondaw, apiya sii ko kapepekatorog iyan o di na kapepekanaw, na
pelonaw so oniin ago pepakala a di niyan katawan o andamanaya i kapegto iyan.
28 So bo so bote i miyakato ko pamomolan, a aya keona na so reti, na seromanan na so
onga, na seromanan na miyakatoa den.
29 Anda den i kapakatoa niyan na nggaraben iyan, ka riyaot so kaperagona on."
So Bayambayanan makapantag ko Oniin a Mostard
30 Pitero iyan pen a "Antonaa i mapetero tano a datar o Ndatoan o Allah, ago antonaa i
bayambayanan a keibaratan tano ron?
31 Datar o oniin a mostard a aya lebi a maito ko langon a oniin a pepamolaan ko lopa.
32 Ogaid na amay ka mapamola na meto ago pembaloy a lebi a mala ko langon a
pamomolan. Na kagiya pesepasapak sa manga ala na makapeselag so manga papanok ko
kasisirongan on."
33 Madakel a datar ai a manga bayambayanan a pegosaren i Isa ko kipepangendaon iyan
ko manga taw ko katero o Allah sa taman sa kakesabota iran on.
34 Da den a ba niyan kiran pitero a ba da makaokit sa bayambayanan, ogaid na igira a aya
niyan bo ped so manga sokbat iyan na pegosain iyan kiran so langon taman.
Siyaparan i Isa so Barabarat
35 Kagiya magabi den sangkoto a gawii na pitero i Isa ko manga sokbat iyan a "Romipag
tano ko ranaw."
36 Na inawaan iran so madakel a taw, na miyageda so manga sokbat ko awang a eedaan i
Isa, ka iperipag iran. Na aden pen a ped a manga awang roo.
37 Da matey na somiyamber so tanto a mabager a ndo, na pendansalan o manga begel so
awang, na pekepeno a ig.
38 Na totorogen si Isa a moolon sii ko olinan a awang, na piyokaw iran sekaniyan a tig
iran a "Goro, ba ngka di tegoa sa ginawa ngka a pekigaled tano?"
39 Na mimbowat si Isa na siyaparan iyan so ndo, na pitero iyan ko manga begel a "Genek
ka! Lengen ka!" Na gominek so ndo, na tanto den a lomingen.
40 Na pitero kiran i Isa a "Ino kano pekelek? Ba da pen a paratiyaya niyo?"
41 Tanto siran a miyanga alek, na tig o oman i isa ko ped iyan a "Antawa ini a apiya so
ndo ago so manga begel na petoman rekaniyan?"
MARKO 5
Piyakapiya i Isa so Mama a Sosookan
Miyakaoma siran ko sabala a ranaw roo ko inged o manga Girasin.
2 Na sii den ko kiyatepad i Isa ko awang na inalaw sekaniyan o mama a sosookan a saitan
a miyakapoon ko manga koba
3 A ron mababaling. Da a ba rekaniyan pekapatong, apiya rantayan pen,
4 Ka omanoman den a pepatongen a manga ai niyan ago giya lima niyan, ogaid na
pekeredot iyan baden so manga rantay ago pekepotol iyan pen so potaw ko ai niyan, na da
a taw a ba on pekapeges.
5 Gagawii daondaw na di sekaniyan dii magenebeneb ko manga kobor ago sii ko manga
bobongan a lalayon pekisek ago pekerosen iyan a ator a lawas iyan.
6 Kagiya mailay niyan si Isa a mawatan pen na piyalalagoy niyan na siyododan iyan,
7 Na inilalis iyan sa matanog a "Hey Isa, a Wata o Allah a Lebi a Maporo, antonaa i
pagangin ka raken? Sepa ka ko Allah sa di ako ngka perasain!"
8 Ka di ron dii teroon i Isa a "Hey saitan, liyo ka sangkanan a mama!"
9 Na iniise i Isa a "Antawaa i ngaran ka?"
"Aya ngaran aken na 'Sagorompong,' a tig iyan, "ka madakel kami."
10 Na piyangni niyan sebenar ki Isa a di niyan siran pekaawaan sangkoto a darpa.
11 Kapapantagan oto a mala a talon a manga baboy a pepangangan roo ko silid a
bobongan.
12 Na miyangangampedian so manga saitan ki Isa a tig iran a "Pakasonga kami ngka
sangkoto a manga baboy kaan ami kapamanooki."
13 Na miniyog si Isa, na mililiyo so manga saitan ko mama a sarta a miyamanook ko
manga baboy. Na so langon angkoto a manga baboy a manga dowa nggibo na
minggagaan siran malalagoy na miyanga oolog ko pampang o ranaw, na palaya siran den
miyanga aled.
14 So kitatagikor ko manga baboy na miyalalagoy siran na piyamanotol iran ai sii ko siti
ago sii ko dii pagonayonayan. Na miyamanong roo so manga taw kaan iran mapariksa o
antonaa i miyanggolaola.
15 Kagiya makaoma siran ki Isa na miyailay iran roo so mama a sosookan gowani a
madakel a saitan a moontod roo a makandiditar ago matatanor a pikir iyan, na miyanga
alek siran.
16 Siran oto a miyakailay ron na piyamanotol iran ko ped so kiyaokitan angkoto a
sosookan ago so manga baboy.
17 Kagiya maneg iran ai inakol ki Isa a awa ko inged iran.
18 Sii ko kapageda iyan ko awang na piyangni ron o sosookan gowani a makaonot on.
19 Ogaid na da miyog si Isa, ka tig iyan a "Baling ka ko manga tonganay ngka na teroa
ngka kiran o ay kala a miniogop reka o Kadnan, ago so kinikapediin iyan reka."
20 Na lomiyalakaw so mama a pepakalangkapen iyan so inikidia on i Isa sii ko 'Sapolo a
manga Siti,' na tanto a miyamemesa so langon a miyakaneg on.
So Wata i Yairos ago so Babay a Tetalogedam
21 Kagiya romipag peroman si Isa ko ranaw a mida ko awang na tanto a madakel a taw a
mitimotimo rekaniyan sii ko kasisii niyan pen ko kilid a ranaw.
22 Na miyakaoma roo so isa a olowan sa sinagoga a aya ngaran iyan na si Yairos. Kagiya
mailay niyan si Isa na somiyodiyod sekaniyan ko hadapan iyan,
23 Na miyangangampedian on a tig iyan a "So maito a wata aken a babay na
pakapapatain. Kapedipedi ka bo na onot ka raken na dapeneten ka on a manga lima ngka
kaan makapiya ago pekeoyag."
24 Na miyonot on si Isa, na tanto a madakel a taw a miyamangonot rekaniyan mambo a
makarorompir siran on.
25 Aden a babay a lomolook kiran a lalayon den perogoan ko miyakasapolo ago dowa
ragon.
26 Tanto sekaniyan a miyarasay ko kapembolongi ron o madakel a pamomolong, na
miyanggasto niyan langon so tamok iyan ogaid na da mapinda so sakit iyan, ka baden
kiyalonsanan.
27 Somiyong sekaniyan ki Isa ka miyaneg iyan den so totolan on. Na sii sekaniyan
miyokit ko madakel a taw ko katatalikodan i Isa na siko iyan so nditaren iyan,
28 Ka miyatero iyan sa ginawa niyan a "Asar a maseko aken apiya so bo so nditaren iyan
na pekapiya ako den."
29 Na sakotika den a gominek so kapendogayas o rogo iyan, na miyagedam iyan a miyada
ko lawas iyan so paniyakit.
30 Na sagogona a katawan den i Isa a aden a kabatowa a lominiyo ron, na dominingil
sekaniyan a makalolook ko madakel a taw na iniise iyan a "Antawaa i somiko ko nditaren
aken?"
31 Somimbag so manga sokbat iyan a "Pekeilay ngka angkai a madakel a taw a
makarorompir reka, na ino ngka pagiseen o antawaa i somiko reka?"
32 Ogaid na miyangilailay si Isa ko melilibeta on sa kaperiksaa niyan o antawaa i
minggolaola sii.
33 Na so babay, a katawan iyan i miyaolaola rekaniyan, na miyobay ki Isa a tatabaden sa
kalek, na somiyodiyod rekaniyan na piyanotol iyan on so benar makapantag ko
pinggolaola niyan.
34 Na pitero on i Isa a "Wata aken a babay, so paratiyaya ngka na aya ngka inipakapiya.
Baling ka a makalilintad a ginawa ngka a kiyadaan ka sa paniyakit."
35 Sii ko di niyan pen dii katero na aden a miyamakaoma a poon ko walay o Yairos a
olowan sa sinagoga, na pitero iran on a "Miyatay so wata a ka. Ino ngka pen dii semoka
so Goro?"
36 Na man den da maneg i Isa so pitero iran, na tig iyan ko olowan a "Di ka pekelek. Ba
ka den paratiyaya."
37 Ipoon roo den na da a ba niyan piyakaonot a rowar ki Pidro, ago si Santiyago, ago si
Yahiya a pagari i Santiyago.
38 Kagiya makaoma siran ko walay o olowan sa sinagoga na miyailay i Isa so
magogorigaw a manga taw a dii nggogoraok ago dii ndidiyagaw sa matanog.
39 Somiyoled sekaniyan na pitero iyan kiran a "Ino kano pekegorigaw ago dii
nggogoraok? Da matay so wata, ka totorogen baden."
40 Na ba iran den inikekala si Isa.
Mandiyadi na palaya iyan siran piyakaliyo, na piyakaonot iyan so ama o wata, ago so ina
iyan, ago so manga sokbat a ped iyan na somiyoled siran ko katatagoan ko wata.
41 Na kiyapetan iyan so lima o wata na pitero iyan on a "Talita kom" (a aya maana niyan
na "Bago a Raga, teroon ko reka a mbowat ka!").
42 Na sagogona a mimbowat sekaniyan ago mipoon lomalakaw (aya idad iyan na sapolo
ago dowa ragon). Na so kiyailaya iran sii na tanto siran a miyamemesa.
43 Na liyalangan siran i Isa sa di iran petetaroa ko apiya antawaa so miyanggolaola, na
pitero iyan pen a pakakana iran so wata.
MARKO 6
Da Tarimaa si Isa sii sa Nasarit
Inawaan i Isa angkoto a darpa na komiyasoy ko inged iyan a oonotan o manga sokbat
iyan.
2 Kagiya raoten so Gawii a Idedeke na miyangendao sekaniyan sii ko sinagoga.
Miyamemesa so madakel a miyamakaneg rekaniyan a tig iran a "Anda langon ai
miyakowa a mama ini? Antona ini a kaongangen a minibegay ron? Andamanaya i di
niyan dii kanggolaolaa sangkai a manga ala i kabatowa a galebek?
3 Ba kena a sekaniyan so panday sa kayo, a wata i Mariyam ago pagari i Santiyago, si
Yosis, si Yoda, ago si Simon? Ba kena a sii rektano kibabaling so manga babay niyan?"
Na da iran tarimaa si Isa.
4 Na pitero iyan kiran a "So nabi na seselaan o langon o manga taw a rowar ko manga
taw sii ko inged iyan, ago sii ko manga tonganay niyan, ago sii ko walay niyan."
5 Na da a mala i kabatowa a galebek a ba niyan roo manggolaola liyo ko kinidapeneten
iyan ko lima niyan ko maito a pepanga sasakit a piyamakapiya niyan.
6 Na miyamemesa sekaniyan ko da iran kaparatiyaya.
Siyogo i Isa so Sapolo ago Dowa a Sokbat
Oriyan oto na lomiyalakaw si Isa ko melilibeta roo a manga inged a pepamangendao.
7 Na linimod iyan so sapolo ago dowa a sokbat na piyakalalakaw niyan siran a
kangginadowa. Bigan iyan siran sa kapaar ko manga saitan
8 Na inisogo iyan kiran a da a ba iran pagawidi ko kapelalakaw iran a rowar ko teken; da
a pangenengken, da a pontir, ago da a pirak ko bolosan iran.
9 Pitero iyan a petalompa siran, ogaid na di siran pagawid sa ped a bangkala a liyo bo ko
sosoloten iran.
10 Tig iyan pen a "Saden sa walay a kebolosan iyo na roo kano bo kakaden taman sa
awaan iyo angkoto a inged.
11 O aden a inged a so manga taw ron na di rekano terima o di na pemakineg, na amay ka
pagawaan iyo na popoga niyo so bayanek ko ai niyo sa kapelalangi niyo kiran."
12 Na lomiyalakaw siran a ipepangosiyat iran ko manga taw a panalikodi iran so manga
dosa iran.
13 Madakel a saitan a piyamakaliyo iran ko kisosookan, ago madakel a pepanga sasakit a
pilalanaan iran, na piyamakapiya iran siran.
So Kiyapatay i Yahiya a Pananalawat
14 So Dato Hirod na miyaneg iyan so di ran dii nggolaolaan ka miyakalangkap den so
totolan ki Isa. So ped ko manga taw na tig iran a "Sekaniyan si Yahiya a Pananalawat a
miyaoyag a poon ko miyamatay, na giyanan i sabap a mapenggolaola niyan so manga ala i
kabatowa a galebek."
15 Ogaid na tig o manga ped a "Sekaniyan si Iliyas" na so pen so ped na tig iran a "Nabi
sekaniyan a datar o isa ko miyanga oona a nabi."
16 Ogaid na kagiya maneg ai i Hirod na tig iyan a "Sekaniyan si Yahiya a piyakipotaan
aken sa olo a miyaoyag bo!"
17 Ka da pen ai matey na piyakidakep i Hirod si Yahiya na piyakikalaboso niyan sabap ki
Hirodiyas a karoma o pagari i Hirod a si Pilipi. Ka si Hirod na miyakapangaroma ki
Hirodiyas,
18 Na lalayon dii teroon i Yahiya ki Hirod a "Sombang reka o ba ngka pangaromaa so
ipag ka."
19 Sabap roo na pepamagitaan i Hirodiyas si Yahiya na kebayaan iyan makibono, ogaid
na di niyan ai kegaga
20 Ka pelindingen sekaniyan i Hirod. Ipekelek iyan si Yahiya ka katawan iyan a maontol
ago soti sekaniyan a mama. Oman iyan maneg si Yahiya na masosa a pamikiran iyan,
ogaid na pekebabayaan iyan mamakineg.
21 Da matey na aden a kiyapakaparo i Hirodiyas sa katomana niyan ko kabaya iyan sii ko
gawii a kiyaselaselaa ko kinimbawataan ki Hirod. Pipakaradiyaanan iyan so manga
poporo a sanasanaan ko gobirno, ago so manga olowan o manga sondaro, ago so manga
barabangensa a mama roo sa Galili.
22 Kagiya somoled roo so wata i Hirodiyas a babay a misayaw na miyanga babaya si
Hirod ago so manga biyantowan iyan.
Na pitero o Dato ko raga a "Pangniya ngka raken so apiya antonaa i kebayaan ka, ka
imbegay aken reka."
23 Na misepa sekaniyan a tig iyan a "Apiya antonaa i pengnin ka, apiya so sabagi ko
ndatoan aken, na imbegay aken reka."
24 Na lominiyo so raga na iniise iyan ki ina iyan a "Antonaa i pengnin aken?"
"So olo i Yahiya a Pananalawat," a inisembag iyan.
25 Na sarta a minggagaan komasoy so raga ki Hirod na miyangni ron a "Aya kabaya aken
na began ka raken imanto den so olo i Yahiya a Pananalawat a matatangel sa talam."
26 Kagiya maneg ai o Dato na tanto a mikerata a ginawa niyan. Ogaid na di niyan
kebayaan i ba sekaniyan makanda sabap ko minisepa iyan ko kamamasaan o manga
banto.
27 Kagiya ka maoto na sagogona den a siyogo iyan so isa ko manga gordiya niyan sa
kowaan iyan so olo i Yahiya. Na somiyong sekaniyan ko kalaboso na piyotaan iyan sa olo
si Yahiya.
28 Na inowit iyan so olo niyan a matatangel sa talam, na inibegay niyan ko raga, na
inibegay o raga ki ina iyan.
29 Kagiya katokawan ai o manga sokbat i Yahiya na somiyong siran roo na kinowa iran
so lawas iyan na inilebeng iran ko kobor.
Piyakakan i Isa so Lima nggibo a Taw
30 So peman so manga siyogo i Isa, na komiyasoy siran rekaniyan na piyanotol iran on so
langon a miyanggolaola iran ago minipamangendao.
31 Na pitero iyan kiran a "Onot kano raken, ka somibay tano ko darpa a da a taw ron kaan
kano ron pasin makadeke." Ka madakel a pepamakaoma ago di bo dii mbabaling sa apiya
so kapekakan iran na di keparoan.
32 Na mida siran ko awang na somiyong siran ko tanaw a darpa a siran bo.
33 Ogaid na madakel a miyamakailay ko kiyaawa iran roo, na miyakakilala kiran. Na
miyalalagoy siran a sii pepamakapoon ko langon a melilibeta on a manga inged, na
miyaona siran pen makaoma ko pesongowan iran.
34 Sii ko kiyatepad i Isa ko awang a miyailay niyan so tanto a madakel a taw na inikapedi
iyan siran, ka datar siran o manga bilibili a da a ba on tomatagikor. Na pipoonan iyan
siran mangendao sa madakel a manga nganin.
35 Kagiya magabi den na miyobay rekaniyan so manga sokbat iyan a tig iran a "Mitataog
ai a darpa na miyagabi den.
36 Pakalalakawa ngka angkai a manga taw kaan siran makasong ko melilibeta rektano a
dii pagonayonayan ago manga inged an siran on makapamasa sa kekan iran."
37 Ogaid na pitero kiran i Isa a "Sekano den i pamegay kiran sa kekan iran."
Na pitero iran on a "Na, ba sekami i pakapemasaan ka sa paan a arga a dowa gatos a
pelata a pirak a pekikan ami kiran?"
38 “Pira timan i paan iyo?" a iniise iyan. "Ikano roo na pariksaa niyo."
Kagiya mapariksa iran na tig iran a "Lima timan a paan ago dowa timan a seda."
39 Na inisogo iyan iran a pamakaontoden iran so langon angkoto a manga taw a
pelompolompoken siran sii ko lombay a balili.
40 Milompolompok siran mamangontod sa mbabagatos ago ndilima polo.
41 Na kinowa i Isa so lima timan a paan ago dowa timan a seda na lomiyangag sekaniyan
sa langit na miyanalamat. Na piyangopak iyan so paan na inipamegay niyan ko manga
sokbat a ipemagana ko manga taw. So mambo so dowa timan a seda na pimbagibagi iyan
kiran langon.
42 Na palaya siran den komiyan taman sa miyanga oosog.
43 Piyanimo o manga sokbat so miyasama ko manga paan ago manga seda na minipeno
ko sapolo ago dowa a reban.
44 Na lima nggibo a kadakel o manga mama a komiyan.
Pelalakaw si Isa ko Liyawaw o Ig
45 Oriyan oto na piyakada i Isa so manga sokbat iyan ko awang na piyakaona niyan siran
sa Bitsaida roo ko sabala a ranaw, ka pekabalingen iyan so madakel a taw.
46 Kagiya makaodas sekaniyan kiran na tomiyakedeg ko bobongan, ka ron
pengangarapan.
47 Kagiya magagawii na ndodoo den so awang sa laod, na sii sekaniyan pen sa gilopa a
da a ped iyan.
48 Miyailay niyan a tanto siran a kareregenan ko kapepora iran, ka masosonsang iran so
ndo. Na kagiya magaan den kelibabas na somiyong kiran si Isa a pelalakaw ko liyawaw o
ig. Ba niyan siran den segadi
49 Ogaid na kagiya mailay iran sekaniyan a pelalakaw ko liyawaw a ig na miyapikir iran
o ba arowak. Na kominisek siran,
50 Ka palaya siran rekaniyan miyakailay, na tanto a miyanga alek.
Sagogona den a gominiraw kiran si Isa a "Pakapipiyaa niyo a ginawa niyo, ka saken den!
Di kano pekelek."
51 Na miyobay sekaniyan ko awang na miyageda on, na lomingen so ndo. Na tanto siran
a miyamemesa,
52 Ka da iran sabota so mala a galebek iyan ko manga paan, ka manga bababaw siran i
panarima.
Piyamakapiya i Isa so Pepanga sasakit sa Ginasarit
53 Kagiya romipag siran ko ranaw na miyakaoma siran sa Ginasarit na domiyongko siran
roo.
54 Sii den ko kiyatepad iran ko awang na miyakilala o manga taw si Isa,
55 Na miyalalagoy siran a poon sangkoto a dalem a inged na piyangowit iran ki Isa so
pepanga sasakit a kidadalaganen iran sa apiya anda iran maneg i katatagoan on.
56 Apiya anda sekaniyan song ko maroni mala a inged, o di na sii ko dii pagonayonayan,
na ipepamametad iran so dii pemakarag roo ko manga padian. Na piyamangni iran ki Isa
a o ba iran bo maseko so sagayadan o kimon iyan, na so langon a miyakaseko on na
miyamakapiya.
MARKO 7
So manga Taritib o manga Apo
Mitimotimo ki Isa so manga Parisi ago so ped ko manga goro ko Kitab a miyamakapoon
sa Yarosalim.
2 Na miyainengka iran a komiyan so ped ko manga sokbat iyan a di soti a lima iran, ka da
kaonabi ko okit a ipepangendao o manga Parisi.
3 Ka aya adat iran ago so langon a ped a Yahodi na di siran ken o di iran daan a kaonabi
so manga lima iran ko osto a okit, ka petomanen iran so taritib o manga pelokelokesen.
4 Na apiya antonaa nganin i pekipoon sa padian na di iran ken o di iran pen ai kaonabi.
Madakel pen a manga taritib a initanan kiran a petomanen iran, a lagid opama o osto a
kapangonabi ko manga tagayan, ago manga ladiya ago manga koden.
5 Kagiya ka maoto na giyangkai a manga Parisi ago manga goro ko Kitab na iniise iran ki
Isa a "Ino a so manga sokbat ka na di iran tomanen so taritib o manga pelokelokesen, ka
pekan siran a di soti a lima iran."
6 Somimbag si Isa a "Benar so miyaalamat o Isayas makapantag rekano a dii
mamagomanta a inisorat iyan a:
'Giyangkai a manga taw na seselaan ako iran a nggolalan bo ko manga modol iran
ogaid na mawatan raken so manga poso iran.
7 Ilang ba den a kapesimbaa iran raken
na aya ipepamangendao iran a kitab kon o Allah
na matag baden manga kokoman o manosiya.'
8 “Di niyo dii ndarainon so manga sogoan o Allah ka pesembian iyo baden sa manga
taritib o manga taw."
9 Pitero kiran pen i Isa a "Pipiyapiyaan iyo den tomalikod so manga sogoan o Allah kaan
iyo matoman so manga taritib iyo.
10 Ka inisogo o Mosa a 'Pagadati ngka so ama a ka ago so ina a ka,' ago 'Apiya antawaa i
ndaora ko ama iyan o di na ina iyan na kebono.'
11 Ogaid na aya di niyo dii teroon na o teroa o mama ko ama iyan o di na ina a 'Saden sa
rek aken a kepakay a kitabang aken reka na minisenggay den a pamemegayan ko Allah,'
12 Na di niyo den peparon a ba niyan kaogopi ko ama iyan o di na ina iyan.
13 Giyai i okit a kapepakadaa niyo ko kipantag o katero o Allah sabap ko taritib iyo a di
niyo dii tetanana. Na madakel pen a datar ai a di niyo dii nggolaolaan."
So Pepekasebo ko Taw
14 Na piyamakaobay peroman i Isa so madakel a taw na pitero iyan kiran a "Pamakineg
kano langon na sabota niyo so peteroon ko.
15 Apiya antonaa i makaliliyo ko lawas o taw a pekasoled on na di rekaniyan pekasebo.
Ka so pepekaliyo ko taw na aya on pepekasebo.
16 So aden a manga tangila niyan na pamakineg baden!"
17 Kagiya somoled si Isa ko walay oriyan o kiyaawai niyan ko madakel a taw na iniise
rekaniyan o manga sokbat iyan o antonaa i maana o bayambayanan.
18 Na pitero iyan a "Da kano bes mambo makasabot? Ba niyo di sebota a saden sa
pekasoled ko lawas o taw a poon sa liyo na di rekaniyan pekasebo?
19 Ka di ini pekasoled ko poso niyan ka pegokit sa tiyan na go bo peliyo ko lawas."
Giyanan i kiyateroa i Isa sa sak so langon a pangenengken.
20 Tig iyan pen a "So pepekaliyo ko taw na aya on pepekasebo
21 Ka pepekaliyo ron so manga rarata a pamikiran a madadalem ko poso o manga taw: so
kambarabowat maasiya, kapamanekew, kapamono,
22 Kasebo, kanapso, kapanabasabap, kapamagakal, mitataralo a kababaya, kariit,
kapagitowito, katekabor, ago kapelalalong.
23 Langon ai a kamarataan a pepekapoon ko soled o taw na aya on pepekasebo.
So Paratiyaya o Ikanaanen a Babay
24 Miyawa roo si Isa na somiyong ko pagingedingedan a marani sa siti a Tiro. Somiyoled
sekaniyan ko isa a walay, na kabaya iyan a da a makatokaw o anda sekaniyan. Ogaid na
da den makapagma
25 Ka so isa a babay a aden a wata iyan a babay a sosookan a saitan na miyaneg iyan a
ndodoo sekaniyan. Na sarta den a somiyong sekaniyan ki Isa na somiyodiyod ko hadapan
iyan.
26 Giyangkai a babay na kena a ba Yahodi ka taw sa inged a Ponisiya roo sa Siriya. Na
piyangni niyan ki Isa a pakaliyon iyan so saitan ko wata iyan.
27 Na pitero iyan ko babay a "Disomala a kapakakana ko mona ko manga wata, ka di
patot i ba kowaa so pangenengken o manga wata na ba itogen ko manga aso."
28 Somimbag so babay a "Oway Sir, ogaid na apiya so manga aso ko didalem o lamisaan
na pepekakan man ko manga ropod ko paan o manga wata!"
29 Na pitero on i Isa a "Sabap sangkai a pitero o ka na song ka ko walay ngka, ka
lominiyo den so saitan ko wata a ka a babay."
30 Na miyaling sekaniyan na miyaoma niyan so wata iyan a miiga ko igaan a da on den so
saitan.
Piyakapiya i Isa so Mama a Bengel ago Amang
31 Oriyan oto na inawaan i Isa a Tiro na miyokit sa Sidon ago tomiyaros ko Ranaw a
Galili. Sii ko kapegokit iyan ko pagingedingedan a bebetowan sa Dikapolis
32 Na inowitan sekaniyan o manga taw sa mama a bengel ago amang, na piyangni iran ki
Isa a idapenet iyan on a lima niyan.
33 Inawat sekaniyan i Isa ko madakel a taw na inisisok iyan a manga tindoro iyan ko
tangila o mama, na go niyan bo dodai a tindoro iyan na iniseko iyan ko dila o mama.
34 Na lomiyangag si Isa sa langit na gomininawa sa madalem, na pitero iyan ko mama a
"Ipepata!" (a aya maana niyan na "Leka ka baden!")
35 Na sagogona a kiyalekaan so manga tangila niyan ago kiyabokaan so dila iyan, na
miyakabales tero.
36 Pisanaan siran langon i Isa sa di iran ai petataroa ko apiya antawaa, ogaid na sa
kapepanamari niyan kiran on sana na baden salebilebi a kapepakalangkapa iran on.
37 Tanto siran den a miyamemesa a tig iran a "So kalangolangon a miyanggolaola niyan
na mapiya. Apiya so manga bengel na mapekaneg iyan ago so manga amang na
mapakapetero iyan."
MARKO 8
Pat nggibo a taw a Piyakakan i Isa
Sii sangkoto a manga gawii na mitimotimo peman ki Isa so tanto a madakel a taw. Na
kagiya da den a kekan iran na piyakaobay niyan so manga sokbat na pitero iyan kiran a
2 “Ipekepedi aken angkai a madakel a taw, ka miyakatelo gawii a kiyatareg iran raken na
da den a ba iran kekan imanto.
3 O pakabalinga ko siran a penga aaor na pelipadengan siran sa kapembaling iran, ka so
ped kiran na mawatan i poonan."
4 Na pitero rekaniyan o manga sokbat iyan a "Anda i kekowaan o apiya antawaa sa paan
sangkai a mitataog a kaden a petoon a pekikan sangkai a madakel a taw?"
5 “Pira timan i paan iyo?" a iniise i Isa.
"Pito timan," a inisembag iran.
6 Na siyogo iyan mamangontod sa lopa so madakel a taw. Na kinowa niyan so pito timan
a paan na miyanalamat, na piyangopak iyan ai na inipamegay niyan ko manga sokbat a
ipemagana iran ko madakel a taw, na piyamagana iran siran.
7 Aden mambo a maito a manga roroni a seda iran, na kagiya makapanalamat na pitero
iyan pen ko manga sokbat a ipemagana iran.
8 Na komiyan so manga taw taman sa miyanga oosog. Oriyan ai na piyanimo o manga
sokbat so miyasama iran na minipeno ko pito timan a reban.
9 Manga pat nggibo a kadakel angkoto a manga taw. Na kagiya mapakabaling siran i Isa
10 Na miyageda sekaniyan ko awang a ped o manga sokbat iyan na somiyong siran sa
inged a Dalmanota.
So Pangni ko Nanao
11 Somiyong ki Isa so ped ko manga Parisi na miyakindaowa siran on. Piyamangni iran a
pakailain iyan siran sa nanao a poon sa kasorgaan, ka petepengan iran sekaniyan.
12 Miyakaginawa si Isa sa madalem na pitero iyan a "Ino mangaday pepamangni sa nanao
so manga taw sangkai a masa? Teroon ko rekano a mataan den a da a ba kiran imbegay a
nanao."
13 Na inawaan iyan siran na miyageda peman ko awang ka meripag siran ko ranaw.
So Tapay o manga Parisi ago si Hirod
14 Miyakalipat mawid so manga sokbat sa paan, na sasatiman bo a paan iran sii ko
awang.
15 Na tiyapaosan siran i Isa a tig iyan a "Iktiyar kano na pananggilai niyo so tapay o
manga Parisi ago so tapay i Hirod."
16 Na mimbibitiyarai siran a tig iran a "Aya kiyateroa niyan sii na sabap sa da a paan
tano."
17 Katawan i Isa o antonaa i di ran dii mbibitiyaraiyan na iniise iyan kiran a "Ino niyo dii
ndadaowai a kada a paan iyo? Ba kano pen di pekasarino o di na pekasabot? Ba
miyakategas so manga poso iyo?
18 Aden a mata niyo; ba kano di pekailay? Aden a manga tangila niyo; ba kano di
pekaneg? Ba niyo di ketademi
19 So kiyapangopaka ko ko lima timan a paan a piyakikan ko lima nggibo a taw? Pira
timan a reban i kiyapenoan ko sama iran a piyanimo iyo?"
Tig iran a "Sapolo ago dowa."
20 “So mambo so pito timan a paan a piyakikan ko pat nggibo a taw, na pira timan a
reban i kiyapenoan ko sama iran a piyanimo iyo?"
Tig iran a "Pito timan."
21 Na pitero kiran i Isa a "Ba kano pen di pekasabot?"
Piyakapiya i Isa so Bota roo sa Bitsaida
22 Miyakaoma siran sa Bitsaida na inowitan o manga taw si Isa sa bota a mama, na
piyangni iran rekaniyan a sekoon iyan so bota.
23 Na kiyapetan i Isa a lima niyan na inowit iyan ko liyo o inged. Tiyopean iyan a manga
mata o mama ago inidapenet iyan on a lima niyan, na iniise iyan a "Ba aden a pekeilay
ngka?"
24 Miyangilailay so mama na tig iyan a "Pepekailay ako sa manga taw, ogaid na
maparaparas siran a manga kayo a dii ndadalakaw."
25 Na piparomanan i Isa a kinidapenet iyan a lima niyan ko mata o mama, na
miyangilailay sekaniyan sebenar na miyakanono den, na miyakailay piyapiya ko langon
taman.
26 Na piyakabaling i Isa a tig iyan a "Di ka pagokit sangkai a siti."
So Piyayag i Pidro makapantag ki Isa
27 Oriyan iyan na tomiyaros si Isa ago so manga sokbat iyan ko manga iito a inged a
midadair sa siti a Kaisariya Pilipi. Sii ko kapelalakaw iran na iniise iyan ko manga sokbat
iyan a "Antawaa kon ako a kabasa o manga taw?"
28 Inisembag iran a "Seka kon si Yahiya a Pananalawat; na dii tero so ped sa seka si
Iliyas; na so pen so ped na tig iran a isa ka ko manga nabi."
29 Na iniise kiran i Isa a "Sekano, antonaa i mapetero iyo o antawa ako?"
Somimbag si Pidro a tig iyan a "Seka so Al Masih."
30 Na liyalangan iyan siran sa o ba iran petataroa ko apiya antawaa so makapantag
rekaniyan.
Inaloy i Isa so Kakerasay ago Kapetay niyan
31 Mandiyadi na pipoonan iyan kiran magosay a so Wata o Manosiya na disomala a
madakel a ikerasay niyan, na di terimaan o manga pelokelokesen, ago manga poporo a
imam, ago manga goro ko Kitab, na kebono sekaniyan, na amay ka makatelo gawii na
keoyag bo.
32 Giyogod iyan ai kiran, na inisibay i Pidro si Isa na pimbongetan iyan.
33 Ogaid na dominingil si Isa na inilay niyan so manga sokbat iyan, na pimbongetan iyan
si Pidro a tig iyan a "Awa ka raken Iblis, ka so mapipikir ka na kena a ba poon ko Allah,
ka poon ko manosiya."
34 Na giyoto a piyamakaobay i Isa so madakel a taw ago so manga sokbat iyan na pitero
iyan kiran a "O aden a kebaya raken tomondog na disomala a itolak iyan a ginawa niyan
ago posain iyan so kros iyan ago pegonot raken.
35 Ka apiya antawaa i kebayaan iyan somabet so kaoyagoyag iyan na pelagaan iyan
baden. Ogaid na apiya antawaa i iperila iyan so kaoyagoyag iyan sabap raken ago so
Mapiya a Totol na kesabet iyan.
36 O miyakowa o taw so dalem a doniya a sarta a miyalaga so niyawa niyan na antonaa i
miyanggona niyan on?
37 Na antonaa i kibegay o taw a kiaon ko niyawa niyan?
38 Apiya antawaa i ikeya ako niyan ago so manga katero aken sii ko hadapan angkai a
manga baradosa a miyamanalikod ko Allah, na so mambo so Wata o Manosiya na ikeya
iyan angkoto a taw amay ka makaoma a misasarta on so bantogan o Ama iyan ago
oonotan o soti a manga malaikat."
MARKO 9
Na pitero kiran pen i Isa a "Teroon ko rekano a mataan den a aden a ped ko makadadarpa
sii a kemasaan iran so Ndatoan o Allah a pekatalingoma a sarta o mala a kabatowa sa di
iran pen kapatay."
So Kiyasalin o Paras i Isa
2 Kagiya makanem den gawii na piyakaonot i Isa si Pidro, si Santiyago, ago si Yahiya, na
inowit iyan siran roo ko maporo a palaw sa da a ped iran. Na sii ko kapegilaya iran ki Isa
na miyasalin sekaniyan den.
3 Miyabaloy so manga nditaren iyan a pesigay sa tanto a kiyapakapoti iyan a da a
pamimipi ko doniya a ba niyan mapakapoti a datar oto.
4 Na miyamakiilay kiran si Iliyas ago si Mosa a dii makimbitiyarai ki Isa.
5 Gominiraw si Pidro a tig iyan ki Isa a "Goro, mapiya kagiya sisii tano. Magembaal kami
sa telo a lawig, a so isa on na para reka, so isa na para ki Mosa, ago so isa pen na para ki
Iliyas.'
6 Aya kiyateroa niyan sii na kagiya tanto siran a miyalek, na da a katawan iyan i ba patot
a mapetero iyan.
7 Na miyakagemaw a gabon na siyayapan iyan siran, na aden a sowara a miyakapoon ko
gabon a tig iyan a "Giyai so pekebabayaan ko a Wata aken. Pamakinega niyo sekaniyan!"
8 Na sarta den a miyangilailay siran, ogaid na da a ped iran a ba iran miyailay a rowar ki
Isa.
9 Sii ko kapetondagay ran ko palaw na pisana niyan kiran a di iran petataroa ko apiya
antawaa so miyailay iran taman sa maoyag so Wata o Manosiya a poon ko miyamatay.
10 Sabap sii na piyagma iran ai ko ginawa iran, ogaid na ipegise o oman i isa ko ped iyan
o antonaa i maana o kakeoyag a poon ko miyamatay.
11 Na iniise iran ki Isa a "Ino dii teroa o manga goro ko Kitab a keona makaoma si Iliyas
a di so Al Masih?"
12 Inisembag i Isa a "Mataan den a pekaoma mona si Iliyas na petiyagaren iyan so langon
taman. Na o giyanan, na antonaa i maana o misosorat ko Kitab makapantag ko Wata o
Manosiya a kerasay a tanto ago pesodiin?
13 Ogaid na teroon ko rekano a miyakaoma den si Iliyas, na pinggolaola on o manga taw
so langon a kabaya iran a so den so minisorat a makapantag on."
Piyakapiya i Isa so Wata a Sosookan
14 Kagiya maoma iran so ped ko manga sokbat na miyailay iran a lilibeten siran o
madakel a taw a ped iran so manga goro ko Kitab a dii makindadaowa ko manga sokbat.
15 So den so kiyailaya o langon o manga taw ki Isa na tanto siran a miyamemesa, na
miyalalagoy siran on na siyalam iran.
16 Iniise kiran i Isa o antonaa i di ran dii ndadaowaiyan ago so manga sokbat.
17 Na somimbag so isa a taw ko malilimod a tig iyan a "Goro, inowit aken reka so wata
aken a mama a sosookan a saitan a miyakabaloy rekaniyan a amang.
18 Igira a pepakapasangan sekaniyan o saitan na ipepapes iyan, na pendidi so ngari iyan a
dii makakiteb a manga ngipen iyan, ago pepaninder sekaniyan. Piyangni aken ko manga
sokbat ka a pakaliyowa iran so saitan, na da iran magaga."
19 Na pitero kiran i Isa a "Da a paratiyaya niyo a manga taw!" Ay katey a disomala a
kipageepedaan aken rekano? Ay katey a disomala a kapanginginsabari aken rekano? Wita
niyo raken so wata."
20 Na inowit iran on so wata. Na kagiya mailay o saitan si Isa na sagogona den a
piyakatataliya iyan a lawas o wata, na minilampes sekaniyan ko lopa a dii tetambalilid
ago pendidi a ngari iyan.
21 Iniise i Isa ko ama o wata a "Ay kiyatey a kiyagedama niyan sii?"
"Ipoon den ko kaito iyan pen" a inisembag iyan,
22 “na omanoman den ipepapes sekaniyan o saitan ko apoy ago sii ko ig a pepanamaren
iyan mono. O kegaga ngka na kapediin kami ngka na ogopi kami ngka."
23 Na tig i Isa a "Ino ngka peteroa a 'O kegaga ngka?' So langon taman na kegaga para ko
taw a peparatiyaya."
24 Na sarta a pitero sebenar o ama o wata a "Peparatiyaya ako. Ogopi ako ngka ko
kapakadaa ko ko di aken kaperatiyaya!"
25 Kagiya mailay i Isa a madakel a ped a manga taw a pepamakaoma a dii malalagoy na
siyaparan iyan so saitan a "Seka a bengel ago amang a saitan; sogoon ko seka a liyo ka ko
lawas iyan na di ka on den soled peroman!"
26 Na kominisek so saitan na piyakatataliya iyan manamar so lawas o wata, na lominiyo.
Mimbaloy so paras o wata a datar o mait, na pitero o kadakelan ko manga taw a "Miyatay
den."
27 Ogaid na kiyapetan i Isa so lima niyan na biyowat iyan, na tominindeg so wata.
28 Kagiya somoled si Isa ko walay na iniise on o manga sokbat iyan sa da a ped iran a
"Ino ami da mapakaliyo so saitan?"
29 Na pitero iyan kiran a "Aya bo a kapakaliyowa sangkai a sasoson a saitan na nggolalan
ko kapangangarapan."
Inaloy peman i Isa so Kapetay niyan
30 Inawaan iran angkoto a darpa na miyokit siran sa Galili. Di kabaya i Isa o ba ana
makatokaw o anda siran matatago,
31 Ka kagiya pepamangendaon iyan so manga sokbat iyan. Pitero iyan kiran a "So Wata o
Manosiya na kepalad ko kapaar o manga taw na mbonoon iran, na amay ka makatelo
gawii na keoyag bo."
32 Ogaid na da iran sabota i maana angkoto a pitero iyan, na ipekelek iran o ba iran on
miise.
Antawaa i Lebi a Mala
33 Miyakaoma siran sa Kapirnaom, na kagiya makasoled siran den ko walay na iniise i
Isa ko manga sokbat iyan a "Antonaa i di niyo dii ndadaowaiyan ko kapelalakaw tano?"
34 Ogaid na da siran sembag, ka aya iran dii ndadaowaiyan ko kapelalakaw iran na
antawaa i lebi kiran a mala.
35 Mandiyadi na miyontod si Isa na piyakaobay niyan so sapolo ago dowa a sokbat na
pitero iyan a "O aden a kebaya mona ko manga taw na disomala a pembaloy a keori ko
langon iran ago matag pepanalagad ko kalangolangon iran."
36 Na kinowa niyan so isa a wata na piyakatindeg iyan ko look iran. Riyaben iyan so wata
na pitero iyan kiran a
37 “Apiya antawaa i terima sa isa sangkai a manga wata sii ko ingaran aken na saken i
terimaan iyan. Na apiya antawaa i terima raken na kena a ba saken i terimaan iyan ka so
somiyogo raken."
So Kena a ba Rektano Somosopak na Tomatampil Rektano
38 Pitero rekaniyan i Yahiya a "Goro, miyakailay kami sa mama a pepakaliyon iyan so
manga saitan sii ko ingaran ka na tipengan ami somapar, ka kena a ba tano sekaniyan
ped."
39 Tig i Isa a "Di niyo pesepari, ka da a taw a dii nggolaola sa manga ala i kabatowa a
galebek sii ko ingaran aken a ba magaan makatero sa marata makapantag raken.
40 Ka apiya antawaa i kena a ba rektano pesopak na tomatampil rektano.
41 Apiya antawaa i megay rekano sa isa ka tagayan a ig a mainom iyo sabap sa manga
kaom kano o Al Masih na teroon ko rekano a mataan den a kebalasan sekaniyan.
So manga Nganin a Ipekedosa o manga Taw
42 “Apiya antawaa i mapakandosa niyan so isa sangkai a mitatanan a manga taw a
peparatiyaya raken na tomo on a ba den kaiketi a lig iyan sa mala a ator na milebad sa
ragat.
43 O ikedosa ngka so lima ngka na potola ngka on. Tomo sii reka a makasoled ka sa
kaoyagoyag a sadir a di sa ba dowa ka i lima a ba ka den pekasong sa kanarakaan ko apoy
a da den a ikepareng iyan.
45 Na o ikedosa ngka so ai ngka na potola ngka on, ka tomo sii reka a makasoled ka sa
kaoyagoyag a lepo a di sa ba dowa ka i ai a ba ka den kilebad sa kanarakaan.
47 O ikedosa ngka so mata ngka na sowata ngka on, ka tomo sii reka a makasoled ka ko
Ndatoan o Allah a isaisa ka i mata a di sa ba dowa ka i mata a ba ka den kilebad sa
kanarakaan.
48 Roo na 'di den petay so manga oled iran ago di kepareng so apoy.'
49 “So oman i isa a taw na petimosen a apoy.
50 “Mala i kipantag so timos, ogaid na o mada so katimos iyan na andamanaya i
kitimosen on peroman? Petimosi niyo a manga ginawa niyo ago pelilintada kano."
MARKO 10
Inipangendao i Isa so makapantag ko Kapakimbelag
Inawaan i Isa angkoto a darpa na somiyong sa inged a Yodiya na miyalepas iyan a
lawasaig a Yordan. Na pitimoan sekaniyan peman o tanto a madakel a manga taw, na
piyangendao niyan siran, ka aya niyan olaola.
2 Na aden a miyakaoma rekaniyan a manga Parisi, ka tepengan iran. Iniise iran on a "Ba
sisii ko Kitab i ba kendai o mama so karoma niyan?"
3 “Antonaa i inisogo rekano o Mosa?" a inisembag iyan.
4 Pitero iran a "Iniiyog o Mosa a makapesorat so mama sa kapasadan ko kapakimbelag ko
karoma niyan na go niyan bo mapekaawa."
5 Na pitero kiran i Isa a "Inisorat rekano o Mosa angkai a sogoan sabap ko kategas iyo i
poso.
6 Ogaid na sii sa poonan isako kiyaadena ko doniya na inaden o Allah so manosiya a
mama ago babay.
7'Sabap sii na magawa so mama ki ama iyan ago ina iyan na makipetepi ko karoma niyan,
8 Na siran a dowa na keisaisa.' Kagiya ka maoto na kena den a ba siran madodowa, ka
maiisaisa.
9 Sabap sii na di pakapembelaga o manosiya so piyakatepi o Allah."
10 Kagiya somoled siran peman ko walay na inisean o manga sokbat si Isa makapantag
sii.
11 Na inisembag iyan a "Apiya antawaa mama i makipembelag ko karoma niyan ago
mangaroma sa ped a babay na miyakasina sekaniyan ago miyakandosa ko miyaona a
karoma niyan.
12 Na o so babay na makipembelag ko karoma niyan ago makipangaroma sa ped a mama
na miyakasina mambo."
Riyakmatan i Isa so manga Wata
13 Aden a manga taw a pepamangowitan iran si Isa sa manga wata kaan iyan siran
maseko, ogaid na pimbobongetan siran o manga sokbat.
14 Kagiya mailay ai i Isa na inotegan sekaniyan, na pitero iyan kiran a "Pakasonga niyo
raken so manga wata. Di niyo siran pesepari, ka so Ndatoan o Allah na rek o datar iran a
manga taw.
15 Teroon ko rekano a mataan den a apiya antawaa i di niyan terimaan so Ndatoan o
Allah a datar o katerimaa on o wata na di on den pekasoled."
16 Na piraraben iyan angkoto a manga wata na riyakmatan iyan siran a ipepanapenet iyan
kiran a manga lima niyan.
So Kawasa a Mama
17 Sii ko kangganat i Isa ka melalakaw na miyalalagoy ron so isa a mama na
somiyodiyod ko hadapan iyan, na iniise iyan a "Goro a mapiya, antonaa i disomala a
penggolaolaan ko kaan aken makewali so kaoyagoyag a da a kaposan iyan?"
18 Na pitero on i Isa a "Ino ako ngka mbetowi sa mapiya? Da a ba mapiya a rowar ko
Allah.
19 Katawan ka so manga sogoan o Kitab: 'Di ka pemono, di ka pesebo, di ka pemanekew,
di ka pemokeg, di ka pengasab, pagadati ngka si ama a ka ago si ina a ka.' "
20 Tig o mama a "Goro, langon angkai a sogoan na petomanen aken ipoon den ko
kawawatai raken."
21 Na inilay sekaniyan i Isa na kiyababayaan iyan. "Satiman bo a disomala a
penggolaolaan ka." a tig iyan. "Baling ka na pesaa ngka so langon a tamok ka na pamegi
ngka sa pirak so manga miskin, na kebegan ka sa kakawasaan roo sa kasorgaan. Oriyan
oto na kasoy ka na pegonot ka raken."
22 Kagiya maneg ai o mama na miyakarimeng a paras iyan. Na miyawa roo a mararata a
ginawa niyan, ka tanto den a mala i tamok.
23 Si Isa na liyayas iyan milay so manga sokbat iyan na pitero iyan kiran a "Tanto a
maregen a kapekasoled o kitatamoken ko Ndatoan o Allah!"
24 Na inipamemesa o manga sokbat angkai a manga katero iyan, na pitero kiran pen i Isa
a "Manga wata, tanto a maregen a kapekasoled ko Ndatoan o Allah!
25 Lebi a malebod a kapegokit o onta ko peso o ragom a di so kapekasoled o kawasa ko
Ndatoan o AIlah."
26 Na tanto siran a miyamemesa na iniise o oman i isa ko ped iyan a "O giyanan na
antawaa bes i kesabet?"
27 Tintengan siran i Isa na pitero iyan a "Di ini kegaga o manosiya, ogaid na kegaga o
Allah, ka so langon taman na palaya den kegaga o Allah."
28 Na pitero rekaniyan i Pidro a "Ilaya ngka man, ka tiyalikodan ami so langon taman
kaan kami reka makaonot."
29 “Teroon ko rekano a mataan den," a tig i Isa, "a apiya antawaa i tomiyalikod ko walay
niyan, o di na so manga pagari niyan a mama o di na babay, o di na so ina iyan, o di na so
ama iyan, o di na so manga wata iyan, o di na so lopa iyan sabap raken ago so Mapiya a
Totol
30 Na pekatarima sekaniyan sa masa imanto sa magatos takep ko manga walay, manga
pagari a mama ago babay, manga ina, manga wata, ago manga lopa a rakes o manga
kasatroan. Na sii ko maori a alongan na kebegan siran sa kaoyagoyag a da a kaposan iyan.
31 Ogaid na madakel a maoona imanto a keori bo, na madakel a maoori imanto a keona
bo."
Inaloy Peman i Isa so Kapetay niyan
32 Pelalakaw siran ko lalan a isong sa Yarosalim, na moona kiran si Isa. Pepamemesa so
manga sokbat, na pepanga aalek so manga tomotondog on. Na inisibay peman i Isa so
sapolo ago dowa a sokbat na pitero iyan kiran o antonaa i keokitan iyan.
33 “Pamakineg kano!" a tig iyan. "Pesong tano sa Yarosalim a ron kepalad so Wata o
Manosiya ko manga poporo a imam ago manga goro ko Kitab, na kisala iran on so
kambonoa on. Peladen iran sekaniyan ko kena a ba manga Yahodi,
34 Na pegitowitoon iran, penodaan, pemadasan, ago mbonoon, na amay ka makatelo
gawii na keoyag sekaniyan bo."
So Pangni i Santiyago ago si Yahiya
35 Oriyan oto na miyobay ki Isa si Santiyago ago si Yahiya a manga wata i Sibidi a tig
iran a "Goro, kebayaan ami a tomanen ka so pengnin ami reka."
36 “Antonaa i kabaya iyo a ikidia ko rekano?" a iniise iyan.
37 Inisembag iran a "Amay ka pendato ka a kababantogan na pakaontoda ngka so isa
rekami sa kawanan ka, ago so isa sa diwang ka."
38 “Di niyo katawan i pepangnin iyo." a tig i Isa. "Ba kano pekainom ko tagayan a
paginoman ko? Na ba kano kasalawati ko iselawat raken?"
39 Inisembag iran a "Kegaga mi anan."
Na pitero kiran i Isa a "Mataan a so tagayan a paginoman ko na paginoman iyo mambo,
ago so iselawat raken na iselawat rekano pen.
40 Ogaid na kena a ba saken i pemili o antawaa i magontod sa kawanan aken ago sa
diwang aken. Ka aya pekaontoden roo na so siran oto a pitiyagaran on o Ama aken."
41 Kagiya katokawan ai o sapolo a ped a manga sokbat na inotegan siran ki Santiyago
ago si Yahiya.
42 Na piyakaobay siran i Isa na pitero iyan kiran a "Katawan iyo a so siran oto a
bebetowan sa manga dato o manga nasiyon na pepangondatoan iran so manga pagtaw
iran, na so manga olowan iran na pepekapaar kiran.
43 Ogaid na kena a ba datar ai sii rekano. Ka apiya antawaa rekano i kebaya makala na
disomala a pembaloy a pepanalagad rekano.
44 Na apiya antawaa rekano i kebaya mona na disomala a makipangongoripen rekano
langon.
45 Ka apiya so Wata o Manosiya na aya inisong iyan sii na kena a ba so kapenalagadi ron,
ka so kapenalagadi niyan ko ped ago so kiperilaan iyan ko kaoyagoyag iyan a ipagaon ko
madakel a taw."
Piyakapiya i Isa so Bota a si Bartimayos
46 Miyakaoma siran sa Yariko, na sii ko kapegawa roo i Isa a ped o manga sokbat iyan
ago so madakel a ped a taw na aden a bota a mama a dii mamamangni a moontod ko kilid
a lalan. Aya ngaran iyan na si Bartimayos a wata i Timayos.
47 Kagiya maneg iyan a giyoto bes si Isa a Taw sa Nasarit na miyananalo sekaniyan a
"Hey Isa, a Wata o Daod, kapediin ako ngka!"
48 Na madakel a mimbonget rekaniyan a tig iran a "Rerenek ka!" Ogaid na miyanamar
sekaniyan baden mananalo a "Hey Wata o Daod, kapediin ako ngka!"
49 Na tomiyareg lomalakaw si Isa na tig iyan a "Talowi niyo sekaniyan."
Na tiyalowan iran so bota a mama a tig iran a "Pakapipiyaa ngka a ginawa ngka! Tindeg
ka ka petelowan ka niyan!"
50 Na inipisi niyan so gerab iyan na tominikeras tomindeg na somiyong ki Isa.
51 “Antonaa i kabaya a ka a ikidia ko reka?" a iniise on i Isa.
Na pitero o bota a "Goro, kabaya aken a makailay ako peroman."
52 “Baling ka," a tig i Isa, "ka so paratiyaya ngka na aya ngka inipakapiya." Na sarta den
a miyakailay so bota na miyonot ki Isa ko kapelalakaw niyan.
MARKO 11
Piselasela si Isa ko Kiyasoled iyan sa Yarosalim
Sii ko kapepekarani iran sa Yarosalim na miyakaoma siran sa Bitpagi ago giya Bitani a
marani ko Palaw a Olibi. Na somiyogo si Isa sa dowa ko manga sokbat iyan
2 A tig iyan a "Song kano sangkoto a inged a maoonaan tano, na anda den i kapekasoled
iyo ron na keilay niyo so isa a nati a kimar a iiket a da den kakodai. Bokaa niyo na wita
niyo sii.
3 O aden a magise rekano o ino niyo anan penggolaolaa na teroa niyo a 'Aden a ikidia on
o Kadnan, na pekikasoy niyan sii bo sa di matey.' "
4 Na lomiyalakaw siran na miyatoon iran so nati a kimar roo ko lalan a iiiket ko pintoan o
walay. Na sii ko kapembokaa iran on
5 Na iniise o ped ko kititindeg roo a "Ino niyo pembokaa angkanan a kimar?"
6 Inisembag iran so pitero kiran i Isa na piyakalalakaw siran angkoto a manga taw.
7 Inowit iran so kimar ki Isa na iniampido iran on so manga gerab iran na mikoda on
sekaniyan.
8 Na piyangayat o madakel a taw so manga gerab iran ko lalan a pagokitan iyan, na
piyanempas on o manga ped so manga ala a raon a piyamotol iran roo ko manga
pangomaan.
9 So manga taw a pepangonaan ki Isa ago so pepamanondog on na ipepelalis iran a
"Podin so Allah!
Rarakmatan so pepekaoma sii ko ingaran o Kadnan!
10 Rarakmatan so pekatalingoma a ndatoan o apo tano a so Daod!
Podin roo sa pipeporoan a kasorgaan!"
11 Na somiyoled si Isa sa Yarosalim na somiyong ko Timplo. Liyayas iyan milay so
langon taman roo, ogaid na kagiya miyagabi den na somiyong roo sa Bitani a oonotan o
sapolo ago dowa a sokbat.
Inisinta i Isa so Kayo a Higos
12 Kagiya mapita sii ko kapekesoy iran a poon sa Bitani na miyaor si Isa.
13 Na miyainengka iyan a aden a kayo a higos a marabong i raon roo ko malo mawatan.
Na siyongowan iyan ka o ba ana matoon iyan on a onga. Kagiya maoma niyan na da a ba
niyan on miyatoon ka so bo so raon iyan, ka kena a ba mosim a ipemangonga o higos.
14 Na pitero iyan ko kayo a "Da den a ba pekakan peroman ko onga ngka." Na miyaneg
ai o manga sokbat iyan.
Somiyoled si Isa ko Timplo
15 Kagiya makaoma siran sa Yarosalim na somiyoled si Isa ko Timplo na pipoonan iyan
mamogaw so dii ndadagang ago dii mamamasaan roo ko Timplo. Pilelekeb iyan so
manga lamisaan o dii sesambiay sa pirak ago so manga ontoda o dii pepasa sa manga
marapatik.
16 Na da niyan pakaokita ko lamalama o Timplo so apiya antawaa a pegawid sa
dagangan.
17 Na piyangosiyatan iyan angkoto a manga taw a tig iyan a "Ba da misorat ko Kitab a tig
o Allah a 'So Walay aken na mbetowan sa Walay a Pesimbaan para ko langon a taw?'
Ogaid na ba niyo den mbaloya a dii tepokan o manga tekew!"
18 Kiyatokawan ai o manga poporo a imam ago so manga goro ko Kitab na mipoon siran
mangiloba sa okit sa kambonoa iran ki Isa. Ogaid na ipekelek iran sekaniyan, ka so
langon o madakel a taw na pepamemesa siran ko ipepamangendao niyan.
19 Kagiya merimon den na lominiyo si Isa ago so manga sokbat sa siti.
So Indao o Kayo a Higos
20 Kagiya mapita sii ko kapelalakaw iran na miyailay iran so kayo a higos a mirayong
den taman ko bekaw.
21 Kiyatademan i Pidro so pitero i Isa ko kayo na tig iyan a "Goro, ilaya ngka man ka so
kayo a pisintaan ka na mirayong!"
22 Na pitero kiran i Isa a "Paratiyayaa niyo so Allah.
23 Teroon ko rekano a mataan den a apiya antawaa i teroon iyan sangkai a palaw a 'Awa
ka san na roo ka sa ragat' na o di sekaniyan pekedowadowai ko poso niyan ka
peparatiyayaan iyan baden a mapenggolaola so pitero iyan na ketoman den para
rekaniyan.
24 Kagiya ka maoto na teroon ko rekano a apiya antonaa i pengnin iyo sii ko
kapepangangarapan iyo na paratiyayaa niyo a miyatarima iyo den na imbegay rekano den.
25 Oman kano tindeg a pepangangarapan na o aden a kararangit iyo ko apiya antawaa, na
rilai niyo sekaniyan kaan so Ama iyo a ndodoo sa kasorgaan na an kano niyan mambo
karilai ko manga sala iyo."
So Pakaise makapantag ko Kapaar i Isa
27 Miyakaoma siran peman sa Yarosalim na sii ko dii kandalakaw i Isa ko lamalama o
Timplo na miyamangobay ron so manga poporo a imam ago manga goro ko Kitab ago
manga pelokelokesen.
28 Na iniise iran on a "Antonaa i kapaar ka sa di ngka sii dii kanggolaolaa? Na antawaa i
migay reka sangkai a kapaar sa kapesowaa ngka sii?"
29 Somimbag si Isa a "Aden pasin a ipagise aken rekano, na o kesembag ako niyo na
peteroon ko rekano o antonaa i kapaar aken sa di aken sii dii kanggolaolaa.
30 So sangan i Yahiya sa kapepanalawat na ba poon ko Allah o di na poon ko manosiya?
Sembaga ko niyo."
31 Na mindadaowaiya siran a tig iran a "O teroa tano a poon ko Allah na keliden tano
niyan mise a teroon iyan a 'O benar oto na ino niyo da paratiyayaa si Yahiya?'
32 Ogaid na o teroa tano a poon ko manosiya na ipekelek tano o ba antonaa i ikidia
rektano o madakel a taw, ka tatarimaan iran langon a tito a nabi si Yahiya."
33 Na inisembag iran ki Isa a "Di ami katawan."
Na pitero i Isa a "Di aken rekano mambo peteroon o antonaa i kapaar aken sa di aken sii
dii kanggolaolaa."
MARKO 12
So Bayambayanan makapantag ko manga Ogopa ko Asinda a Obas
Mandiyadi na mipoon kiran manotol si Isa sa manga bayambayanan a tig iyan a "Aden a
mama a miyamola sa manga obas ko asinda niyan. Na inalad iyan ai, na komiyalot
sekaniyan sa ketagoan ko petemekan ko obas, na mimbalay sa lantawa. Kagiya mapasad
oto na piyagapin iyan so asinda ko manga ogopa na lomiyalakaw sa mawatan a inged.
2 Kagiya raoten so kaperagona on na siyogo iyan so isa a talasogoay niyan roo ko manga
ogopa ka pekikowa niyan on so bagian iyan ko onga o pamomolan.
3 Ogaid na diyakep iran so talasogoay ago piyamadasan iran, na piyakabaling iran sa da a
ba niyan miyakowa.
4 Na somiyogo peroman so kirek sa salakaw a talasogoay, na biyasal iran sa olo ago
piyakakeyakaya iran.
5 Na somiyogo sekaniyan sa isa pen a talasogoay na biyono iran sekaniyan. Madakel pen
a ped a siyogo iyan na so ped on na piyamadasan iran, ago so pen so ped na piyamono
iran.
6 “Na sakataw pen a kesogo iyan, a so pekebabayaan iyan a wata iyan a mama. Na
moripori na siyogo iyan sekaniyan, ka tig iyan a 'Pegadatan iran so wata aken.'
7 “Ogaid na tig o oman i isa a ogopa ko ped iyan a 'Sekaniyan so wata o kirek sii. Itano
roo ka bonoon tano na kekowa tano angkai a asinda!'
8 Na diyakep iran sekaniyan ago biyono iran, na inilebad iran ko liyo o asinda."
9 “Na antonaa den i penggolaolaan o kirek ko asinda? Songowan iyan angkoto a manga
ogopa na pemonoon iyan siran, na pegapinen iyan so asinda ko salakaw a manga taw.
10 Ba niyo da mabatiya angkai a misosorat ko Kitab a
'So ator a inisili o manga panday sa walay
na miyabaloy a aya kaoonayan ko kaoontodan o walay.
11 Pinggolaola ini o Kadnan
na sayana rektano a piyakamemesa'?"
12 Kagiya maneg ai angkoto a manga olowan na kebayaan iran domakep si Isa ka siyabot
iran a siran i piyakailatan iyan ko bayambayanan, ogaid na ipekelek iran so madakel a
taw. Sabap roo na inawaan iran si Isa na lomiyalakaw.
So Pakaisa makapantag ko Kabayad sa Bowis
13 Da matey na siyogo iran ki Isa so ped ko manga Parisi ago manga kaom i Dato Hirod
kaan iran mapakatero sa midimanda on.
14 Kagiya makaoma siran na tig iran a "Goro, katawan ami a maontol ka a mama a da a
taw a ba ngka peramigi, ka di ngka tegoon sa ginawa ngka so kapakanggegerar o taw, na
tito a benar so ipepangendao ngka makapantag ko lalan ko Allah. Na teroa ngka rekami:
ba sisii ko Kitab o ba tano pembayadi so bowis ko Solotan sa Roma o di na di den?
Mbayadan tano o di?"
15 Ogaid na katawan i Isa so kapemagomanta iran na iniise iyan a "Ino ako niyo
petepengi? Witi ako niyo sa pelata a pirak ka ilain aken."
16 Na inowit iran on so pelata na iniise iyan a "Antawaa ini kiparas ago ngaran a
mitotombok sii?"
Tig iran a "So Solotan sa Roma."
17 Na pitero kiran i Isa a "Began iyo ko Solotan so kak o Solotan na began iyo ko Allah
so kak o Allah."
Na miyamemesa siran ko inisembag iyan.
So Pakaisa makapantag ko Kakeoyag o Miyamatay
18 Somiyong ki Isa so ped ko manga Sadosi a di pemaratiyaya i ba keoyag so miyamatay.
Na pitero iran on a
19 “Goro, inisorat rektano o Mosa a 'O petay so mama a aden a miniganat iyan a karoma
niyan ogaid na da a wata iyan, na so pagari o miyatay na disomala a pengaromaan iyan so
balo kaan siran makambawata sa kebabadan ko miyatay.'
20 Na aden a pito kataw a mama a magariyari, na miyakapangaroma so kaka on na
miyatay a da a bowad iyan.
21 So tomalondog on na piyangaroma niyan so balo na miyatay peman so mama a da on
makabowad. Giyai mambo i kiyaokitan o ikatelo
22 Na iniraot ko ikapito. Palaya siran den miyatay a da den a miyabowad iran. Oriyan
iyan na miyatay so babay.
23 Na sii ko alongan a penga ooyag so miyamatay na antawaa i kikaroma rekaniyan, ka
langon angkoto a pito kataw na miyakapangaroma on?"
24 Tig i Isa a "Mariribat kano den, ka di niyo katawan so manga ndao o Kitab o di na so
kabatowa o Allah.
25 Ka amay ka manga ooyag so miyamatay na kedatar siran o manga malaikat sa
kasorgaan, ka di den makapetepitapi so manga mama ago manga babay.
26 Na makapantag ko kakeoyag o miyamatay na ba niyo da mabatiya so Kitab a inisorat o
Mosa makapantag ko kayo a pekadeg? Ka roo na pitero o Allah ko Mosa a 'Saken so
Tohan o Ibrahim, so Tohan o Iskak, ago so Tohan o Yakob.'
27 Na kagiya Tohan iran sekaniyan na aya maana ini na oyagoyag siran pen apiya
miyamatay. Tanto kano a mariribat!"
So Lebi a Mala i Kipantag a Sogoan
28 Ndodoo so isa ko manga goro ko Kitab a miyakaneg sa di ran dii kandadaowai. Na
kagiya mainengka iyan a mapiya so inisembag kiran i Isa na iniise iyan on a "Antonaa
sogoan i lebi a mala i kipantag ko langon a sogoan?"
29 Inisembag i Isa a "Giyai i Lebi a mala i kipantag; 'Pamakineg kano a manga taw sa
Israil; so Kadnan a Tohan tano na isaisa a Kadnan,
30 Na kababayai ngka so Kadnan a Tohan ka sa iklas ko poso o ka, go iklas ko niyawa
ngka, go iklas ko iman ka, go iklas ko bager ka.'
31 So ikadowa a sogoan na giyai: 'Kababayai ngka so siringan ka a datar a ginawa ngka.'
Da a ped a sogoan a ba lebi pen a mala i kipantag a di giyangkai a dowa."
32 Tig o goro ko Kitab a "Mapiya oto Goro! Benar so pitero o ka a isaisa a Tohan ago da
den a rimbang iyan;
33 Na so kapekebabayai ron sa iklas ko poso, ago iklas ko pamikiran, ago iklas ko bager,
ago so kapekebabayai o taw ko siringan iyan a datar a ginawa niyan na lebi a mala i
kipantag a di so langon a petotongen a manga korban ago ped a soasoat a ipesepaat ko
Allah."
34 Kagiya mainengka i Isa a kaongangen so inisembag o goro ko Kitab na pitero iyan on
a "Kena a ba ka mawatan ko Ndatoan o Allah."
Na ipoon roo den na da den a ba pekaraw rekaniyan mise sa apiya antonaa pakaise.
So Pakaisa makapantag ko Al Masih
35 Sii ko kapepangendao i Isa roo ko Timplo na tig iyan a "Ino dii teroa o manga goro ko
Kitab a so Al Masih na Wata o Daod?
36 Ka sii ko kipapaaren o Soti a Roh ko Daod na tig iyan a
So Allah na pitero iyan ko Kadnan aken a
'Ontod ka sii sa kawanan aken
taman sa matago aken so manga ridoay ngka
ko didalem o palad a ai ngka.'
37 Si den si Daod na bitowan iyan so Al Masih sa Kadnan. Kagiya ka maoto na
andamanaya i kiyambaloy niyan a Wata o Daod?"
Lalangan i Isa mipantag ko manga Goro ko Kitab
So tanto a madakel a taw a ndodoo na miyanga bababaya mamakineg ki Isa.
38 Na sii ko kapepangendaowa niyan kiran na tig iyan a "Iktiyar kano ko manga goro ko
Kitab a mababaya magenebeneb a ndiditar ko manga pipiya a kimon, ago mababaya sa
kapeselama kiran sa manga padian,
39 Ago pepamilin iran so isesenggay a manga ontoda ko sinagoga ago so lebi a mapiya a
manga darpa ko kalilimod.
40 Pepangasaben iran so tamok o manga balo a sarta a pepakalayaten iran so manga
dowaa iran a makiilailain siran sa manga oontol. Lebi den a mala so indaneg kiran."
So Sidka o Balo a Babay
41 Sii ko kaoontod i Isa ko sakeb o baitalmal ko Timplo na pegilain iyan so madakel a
taw a pepamanago on sa pirak. Madakel a manga kawasa a miyamanago on sa mala a
pirak,
42 Na miyakaoma so isa a balo a babay a miskin a tomiyago roo sa dowalad a kowarta.
43 Piyakaobay i Isa so manga sokbat iyan na pitero iyan a "Teroon ko rekano a mataan
den a giyangkoto a balo a miskin na so tiyago iyan ko baitaimal na makalalawan den ko
inipamegay o langon a miyamanago on.
44 Ka palaya siran migay ko sobra o tamok iran, ogaid na giyangkoto a babay na apiya
tanto a miskin na inibegay niyan so da a rowar on a rek iyan, a aya niyan bo langon
ikeoyag."
MARKO 13
Inaloy i Isa so Kakegeba o Timplo
Sii ko kapegawa i Isa ko Timplo na pitero on o isa a sokbat iyan a "Ilaya ngka Goro,
angkai a manga ala a ator ago manga walay a mapiya a pegilain!"
2 Tig i Isa a "Pegilain ka bes angkai a manga ala a walay? Na da den a satiman bo a ator
sii a ba kibagak ko kabebetadan on, ka penga gegeba ini langon."
So manga Kamaregenan ago Kasatroan
3 Sii ko kaoontod i Isa sii ko Palaw a Olibi a masasakeb iyan so Timplo na si Pidro, si
Santiyago, si Yahiya, ago si Andriyo na inisean iran sekaniyan sa da a ped iran a
4 “Teroa ngka rekami o anda i kapenggolaola ini ago antonaa i toos sa kakitoman o
langon a pitero o ka?"
5 Pitero kiran i Isa a "Iktiyari niyo o ba kano masaliba o apiya antawaa.
6 Madakel a pemakaoma a pegingaranen iran so ngaran aken a peteroon iran a 'Saken so
Al Masih,' na madakel a manga taw a penga sesaliba iran.
7 Amay ka maneg iyo so makapantag ko dii katidawa ago so manga totolan ko manga
katidawa na di kano kelek, ka disomala a mapenggolaola ini, ogaid na kena a ba aya
maana niyan na aya den kaposan,
8 Ka makipetidawa so isa a nasiyon ko salakaw a nasiyon, na makipetidawa so isa a
ndatoan ko salakaw a ndatoan. Pelinogen ago teonen so mbarambarang a manga inged.
Giyai na datar bo o poonan o kambalilita ko babay.
9 “Iktiyari niyo a ginawa niyo, ka pendadakepen kano ago pagowiten kano ko manga
kokoman, na pemadasan kano sii ko manga sinagoga. Pemakadarpaan kano ko manga
olowan ago sii ko manga dato sabap raken, na makapeseksi kano kiran.
10 Disomala a daan a pekalangkapen so Mapiya a Totol ko langon a manga nasiyon.
11 Amay ka madakep kano a pagowiten ko kokoman na di niyo pegawiden a akal o
antonaa i patot a peteroon iyo. Ka saden sa kipansir rekano sangkoto a oras na aya niyo
baden teroa, ka so peteroon iyo na kena a ba rekano pekapoon, ka pekapoon ko Soti a
Roh.
12 “Tipon o manga taw so tito iran a manga pagari kaan mabono, na datar oto mambo a
katipowa o manga ama ko manga wata iran. So manga wata na makiperidoay ko manga
lokes iran na pakipemono iran siran.
13 Ikegowad kano o langon a taw sabap raken, ogaid na so pekatiger sa taman sa kaposan
na aya kesabet."
So Piyakagowagowad a Pekamorala
14 “Amay ka mailay niyo so 'Piyakagowagowad a Pekamorala' a makatitindeg ko darpa a
di ron domadait (so pepangadi sii na tanodi niyan ai) na so siran oto a ndodoo sa Yodiya
na disomala a pemalagoy a pegapas ko manga bobongan.
15 So taw a sii kapantagi ko liyoliyo o walay niyan amay ka pelagoy na di den soled ko
walay sa kakowaa niyan ko apiya antonaa ko tamok iyan.
16 So taw a sii kapantagi ko pangomaan na di den kesoy ko walay niyan sa kakowaa
niyan ko gerab iyan.
17 Dowandowaan iyan so manga oogat ago manga maritan a babay sangkoto a manga
gawii.
18 Pangniya niyo ko Allah a so kapakapelagoy niyo na kena a ba rendeng.
19 Ka so karomasayan a pekatalingoma sangkoto a manga gawii na da den a kiyaokitan a
datar iyan a poon ko kiyaadena o Allah ko doniya taman imanto, na di den mambo
kapeparomanan.
20 O di kalebati o Kadnan so kadakel angkoto a manga gawii na da den a ba kelamba a
oyagoyag. Ogaid na sabap ko rek iyan a manga taw a piyamili iyan na libatan iyan
angkoto a manga gawii.
21 “Sa masa oto na o aden a petero rekano sa 'Ilaya niyo, katii so Al Masih' o di na 'Kaoto
roo' na di niyo mbenara.
22 Pemakagemaw so di tito a manga Al Masih ago manga nabi, na pengembaal siran sa
manga nanao ago manga piyakamemesa, ka o kepakay na an iran masaliba so piyamili o
Allah.
23 Kagiya ka maoto na iktiyar kano. Pitero aken rekano den ai langon sa da niyan pen
kapakatalingoma."
So Kapekaoma o Wata o Manosiya
24 “Sangkoto a manga gawii amay ka maipos angkoto a karomasayan na pekaliboteng so
alongan ago di sindaw so olan.
25 Penga oolog so manga bitoon a poon sa langit, na keselenseleng so manga kabatowa
roo sa langit.
26 “Sa masa oto na keilay o manga taw so Wata o Manosiya a pepekaoma a sisii ko
manga gabon a misasarta on so mala a kabatowa ago bantogan.
27 Na sogoon iyan so manga malaikat ko pat pidoro a alam, ka pakipenimo iyan so
manga taw a piyamili o Allah a poon ko kaposan o doniya taman ko sabala a kaposan
iyan.
So Indao o Kayo a Higos
28 “Paganada niyo angkai a indao o kayo a higos. Anda den i kapelita o manga sapak iyan
ago mamagombos na ketokawan iyo a magaan den lomaon.
29 Sakamaoto mambo a amay ka mailay niyo angkai a kesowasowa na ketokawan iyo a
magaan den so kapekaoma niyan, ka sisii den ko pintoan.
30 Teroon ko rekano a mataan den a palaya ini mapenggolaola sa di pen malengan
mamatay so kapapantagan ai a manga taw.
31 Keda so langit ago so doniya ogaid na di den keda so manga katero aken.
Da a Taw a Matao ko Gawii o di na Oras
32 “Giyangkoto a gawii o di na oras na da a ba on matao. Apiya so manga malaikat sa
kasorgaan ago so Wata na di iran katawan, ka so bo so Ama i matao ron.
33 Iktiyar kano ago totoday, ka di niyo katawan o anda i kapekatalingoma angkoto a oras.
34 Aya ibarat iyan na so mama a melalakaw sa mawatan. Sa da niyan pen kalalakaw na
piyakikibir iyan so walay niyan ko manga talasogoay niyan na piyakisengansangan iyan
ko oman i isa so galebek. Na pitero iyan ko pepagipat ko pintoan a tatamengi niyan.
35 Kagiya ka maoto na totoday kano, ka di niyo katawan i kambaling o kadnan ko walay,
o magabi, o di na sii ko kalookan a gawii, o di na sii ko kakoko o manok, o di na kapipita.
36 Ka o ba amay na mitekaw a makaoma na maoma kano niyan a kitotorogen.
37 Na so insana ko rekano na insana ko ko langon a taw: Totoday kano!"
MARKO 14
So Kadiyat a Kambonoa ki Isa
Sa masa oto na dowa gawii bo a da kaomai ko Paska ago so Pista ko Kakan sa Paan a da a
Tapay ron, na so manga poporo a imam ago manga goro ko Kitab na pipikiren iran o
andamanaya i kandakepa iran ki Isa sa da a matao ron kaan iran mabono.
2 Lnonta bo na pitero iran a "Di tano ai nggolaolaan a mipantag ko pista, ka o ba baden
sesamok so manga taw."
Inododan si Isa sa Lana roo sa Bitani
3 Ndodoo si Isa sa Bitani ko walay o pekebowa a si Simon. Sii ko kapekan iyan na aden a
miyakaoma on a babay a maawid sa maito a omoy a mapepeno a lana mamot o
pamomolan a nardo a da a saog iyan ago tanto a mala i arga. Piyotol iyan so lig o omoy na
inododan iyan on a olo i Isa.
4 Ogaid na inotegan so ped ko manga taw roo, na tig o oman i isa ko ped iyan a "Ino
pegolai a lana ini?
5 Mapepasa nda ini sa kelawanan so telo gatos a pelata a pirak a mibegay ko manga
miskin." Na pimbongetan iran a tanto so babay.
6 Ogaid na pitero kiran i Isa a "Taregi niyo sekaniyan. Ino niyo dii tekora? Mapiya ini a
pinggolaola niyan raken.
7 Ka lalayon rekano sisii so manga miskin, na apiya anda i kakebayai niyo kiran mogop
na mapenggolaola niyo anan. Ogaid na saken, na kena a ba lalayon a mipageepeda iyo.
8 Giyangkai a babay na pinggolaola niyan so taman a kegaga niyan raken; pikekamotanan
iyan a lawas aken sa da aken pen kapatay sa kiyatiyagara niyan on ko kipelebengen raken.
9 Teroon ko rekano a mataan den a apiya anda ko dalem a doniya a ron mapakalangkap
so Mapiya a Totol na mapenotol mambo so inikidia raken angkai a babay a
pekipananadem on."
Miyayon si Yodas sa Katipowa niyan ki Isa
10 Oriyan oto na si Yodas Iskariyot a isa ko sapolo ago dowa a sokbat na somiyong ko
manga poporo a imam, ka tipon iyan si Isa sii kiran.
11 Miyababaya siran ko kiyanega iran sii, na initopa iran a mbegan iran sa pirak. Na
mipoon meloloba si Yodas sa kakeparowi niyan tomipo ki Isa.
So Kiyagabi i Isa ago so manga Sokbat iyan
12 Riyaot so paganay a gawii ko Pista ko Kakan sa Paan a da a Tapay ron, a so gawii a
kapenombalia ko manga nati a bilibili a ken igira a dii selaselaan so Paska. Na iniise o
manga sokbat ki Isa a "Anda i kabaya a ka a songowan ami a petiyagaran ami ko kaken ka
ko inggabi ko Paska?"
13 Na somiyogo sekaniyan sa dowa ko manga sokbat iyan a tig iyan kiran a "Song kano
sangkoto a inged, na mbelaken kano o mama a maawid sa omoy a tatagoan sa ig, na
tondoga niyo.
14 Na apiya anda sekaniyan soled a walay na teroa niyo ko kiwalay a 'Pitero o Goro a:
Anda so rowang a kekanan aken ko inggabi ko Paska a ped o manga sokbat aken?'
15 Na pekiilay niyan rekano so mala a rowang sa poro a kaaasaan ago matitiyagar den. Na
tiyagara niyo roo so inggabi tano."
16 Lomiyalakaw so manga sokbat na somiyong siran sangkoto a inged, na miyaoma iran
oto langon a datar bo o pitero iyan kiran, na roo iran pitiyagar so inggabi ko Paska.
17 Kagiya magagawii na miyakaoma si Isa ago so sapolo ago dowa a sokbat.
18 Na sii ko kaoontod iran roo a pekan siran na pitero i Isa a 'Teroon ko rekano a mataan
den a so isa rekano na tipo raken, a so isa a makipepagatoang raken."
19 Mikerata a ginawa iran na iniise on o oman i isa kiran a "Kena bes a ba saken?"
20 Na inisembag iyan a "Isa sekaniyan rekano a sapolo ago dowa, a so ped aken a
pesindot sa paan ko ladiya.
21 Mataan a petay so Wata o Manosiya a kitoman so misosorat ko Kitab makapantag
rekaniyan, ogaid na kemorkaan angkoto a mama a tipo ko Wata o Manosiya. Tomo on a
da den mbawataan.
So Paan ago so Arak
22 Sii ko kapekan iran na kominowa si Isa sa paan, na kagiya kapanalamatan iyan so
Allah na inopak iyan ago inibegay niyan kiran a tig iyan a "Kowa kano ron. Giyai so
lawas aken."
23 Na kinowa niyan so tagayan, na kagiya makapanalamat na inidawag iyan kiran na
miyamanginom siran on langon.
24 Na pitero iyan kiran a "Giyai so rogo aken a ron mipepasod so kapasadan o Allah, a so
rogo a keodod para ko madakel a taw.
25 Teroon ko rekano a mataan den a di ako den maginom peroman sa arak taman ko
gawii a kapaginoma ko ko bago a sasoson a arak roo ko Ndatoan o Allah."
26 Na kagiya makadikir siran na lominiyo siran ago miyamanong ko Palaw a Olibi.
Inalamat i Isa so Kapepalaw i Pidro
27 Pitero kiran i Isa a "Pagawaan ako niyo langon, ka misosorat ko Kitab a:
'Mbonoon ko so tomatagikor ko bilibili
na pemangiparak so manga bilibili.'
28 Ogaid na amay ka maoyag ako na magona ako rekano somong sa Galili."
29 Na pitero rekaniyan i Pidro a "Apiya pen awaan ka o langon a taw na di aken seka den
pagawaan!"
30 “Teroon ko rekano," a tig i Isa, "a mataan den a imanto a gagawii sa di pen komoko so
manok sa makadowa na ipepelaw ako ngka sa makatelo."
31 Ogaid na piyakaibet tero i Pidro a "Apiya ako reka mirakes a mbonoon na di aken seka
den ipepelaw!" Na datar ai mambo a pitero iran langon.
Miyangangarapan si Isa roo sa Gitsimani
32 Miyakaoma siran ko darpa a bebetowan sa Gitsimani. Na pitero i Isa ko manga sokbat
iyan a "Sii kano den pasin sii ko kapepangangarapan aken."
33 Na piyakaonot iyan si Pidro, si Santiyago, ago si Yahiya, na miyagedam iyan so tanto
a mala a kapakamboboko ago awid a akal.
34 Na pitero iyan kiran a "Minitaralo a kararata a ginawa ko a kiyarong ko kapatay.
Telimbagak kano sii na totoday kano."
35 Malo iyan siran inawat na gomipe ko lopa, na piyangni niyan ko Allah a o kepakay na
malepas sekaniyan o oras a ikerasay niyan.
36 “Ama," a tig iyan, "Ama aken, kegaga ngka so langon taman. Kowaa ngka raken
angkai a tagayan, ogaid na pengnin ko a kena a ba so kabaya aken i ketoman, ka so
kabaya a ka."
37 Na komiyasoy sekaniyan ko telo a sokbat, na miyaoma niyan siran a kitotorogen. Na
pitero iyan ki Pidro a "Totorogen ka bes, Simon? Ba ka di pekatoday apiya isa bo ka oras?
38 Totoday kano ago pepangangarapan kaan kano di ketepengi. Mateterang so niyawa,
ogaid na malobay so lawas."
39 Miperoman roo somong si Isa na miyangangarapan a siyoson iyan tero so paganay a
pangni niyan.
40 Ogaid na kagiya makakasoy sekaniyan na miyaoma niyan siran peman a kitotorogen
sabap ko kapened o manga mata iran. Na da iran katanodi i isembag iran on.
41 So ikatelo niyan komasoy na pitero iyan kiran a "Ba kano pen kitotoroga ago
kidedeke? Kiyatangkaan den! Miyakatalingoma den so oras. Ilaya niyo man, ka so Wata o
Manosiya na peladen ko kapaar o manga baradosa.
42 Ganat kano! Itano roo ka pekaoma den so tominipo raken!"
So Kiyadakepa ki Isa
43 Sii ko di niyan pen dii katero na miyakaoma si Yodas a isa ko sapolo ago dowa a
sokbat. Oonotan sekaniyan o madakel a taw a kiaawid sa manga pedang ago manga
bentol a piyakasong roo o manga poporo a imam, ago manga goro ko Kitab, ago manga
pelokelokesen.
44 Sa da pen ai kanggolaola na bigan siran den o tominipo sa toos, a tig iyan a "So mama
a pagarekan ko, na giyoto so mama. Dakepa niyo ago wita niyo roo a pepagipaten iyo
piyapiya."
45 Na sii den ko kiyapakaoma i Yodas na miyobay sekaniyan ki Isa a tig iyan a "Goro!" a
sarta a inarekan iyan.
46 Na diyakep iran si Isa na kiyapetan iran manamar.
47 Na giyoto a so isa ko kititindeg roo na binindas iyan so pedang iyan na liyakot iyan so
oripen o maporo a imam, na miyasapil on a tangila niyan.
48 Pitero kiran i Isa a "Ba ako tanganiyaya? Ino kano kiaawid sa manga pedang ago
manga bentol sa kiyasong iyo sii a ndakep raken?
49 Oman gawii na sisii ako rekano ko Timplo a pepangendao na da ako niyo dakepa.
Ogaid na disomala a mitoman so misosorat ko Kitab."
50 Na sarta a inawaan sekaniyan o langon o manga sokbat, na miyamalagoy siran.
51 Aden a mangoda a mama a tomiyondog ki Isa, a aya bo a mandiditar iyan na mapoti a
dinis a mibobongkos sa lawas iyan. Na tipengan sekaniyan mambo domakep o manga
taw,
52 Ogaid na so bo so imbobongkos iyan i kiyakapetan iran, na miyalagoy sekaniyan a
matatalandiyang.
Si Isa ko Hadapan o manga Pangongokom
53 Inowit iran si Isa roo ko torogan o maporo a imam a ron mitimotimo so langon o
manga poporo a imam, ago manga pelokelokesen, ago manga goro ko Kitab.
54 Si Pidro na tomiyondog rekaniyan a malo on maaawat taman ko soled o kalamalama o
torogan o maporo a imam. Na miyontod sekaniyan roo ko obay o manga gordiya kaan
makapepaig ko apoy.
55 So manga poporo a imam ago so langon o manga pangongokom na pepangiloba siran
sa karina a kisala iran ki Isa kaan iran mabono, ogaid na da a ba iran miyatoon.
56 Madakel a manga taw a iniseksi iran so di benar makapantag rekaniyan, ogaid na da
pagayonayon so manga totol iran.
57 Na giyoto a tominindeg so manga ped a miseksi sa di benar a inisendit iran on a
58 “Miyaneg ami a pitero iyan a 'Nggebaan aken angkai a Timplo a pimbalay o manosiya,
na amay ka makatelo gawii na mbangonen aken so salakaw a kena a ba pimbalay a
manosiya.' "
59 Ogaid na apiya anan na da pagayonayon so manga totol iran.
60 Mandiyadi na tominindeg so maporo a imam ko hadapan iran langon, na iniise iyan ki
Isa a "Ba da a kisembag ka sangkai a dimanda reka angkai a manga mama?"
61 Na da den tero si Isa apiya sataga bo.
Piperomanan mise o maporo a imam a "Ba seka so Al Masih, a so Wata o Mapopodi a
Tohan?"
62 Tig i Isa a "Oway, saken den. Na keilay niyo so Wata o Manosiya a makaoontod ko
kawanan o Lebi a Mamaapaar ago pepekaoma a sisii ko manga gabon sa langit."
63 Na kinisi o maporo a imam so kimon iyan sa kiyararangiti ron, na pitero iyan a "Di
den kailangan a kapakapeseksia tano ko ped.
64 Miyaneg iyo angkai a kiyapagitowitoa niyan ko Allah. Antonaa i pamikiran iyo?"
Na inikokom iran on langon a patot a mbonoon sekaniyan.
65 So manga ped na piyanodaan iran si Isa, na pinilesan iran a manga mata niyan na
piyanontok iran a tig iran a "Iring ka sa nabi! Antawaa i somiyontok reka?" Na kinowa
sekaniyan o manga gordiya na pisetengela iran.
Inipelaw i Pidro si Isa
66 Si peman si Pidro na ndodoo pen ko kalamalama roo salopa na somiyagad roo so isa
ko manga raga a talasogoay o maporo a imam.
67 Kagiya mailay niyan si Pidro a dii pepaig na tiyobos iyan na pitero iyan on a "Ped ka
mambo angkoto a Taw sa Nasarit, a si Isa."
68 Na mipelaw sekaniyan a "Di aken katawan aya pen o ba ko sabota so di ngka dii
teroon," na lominiyo sekaniyan ko obay o pintoan.
69 Miyailay roo peman o raga na pitero iyan peman ko kititindeg roo a "Giya mama ini na
isa kiran."
70 Na mipelaw peroman si Pidro.
Da peman matey na pitero rekaniyan o kititindeg roo a "Mataan den a isa ka kiran, ka taw
ka sa Galili."
71 Na misepa si Pidro a "Kamorkaan ako o pepamokeg ako! Ipesepa aken a di aken
katawan angkanan a mama a di niyo dii teroon!"
72 Sagogona den a komiyoko so manok sa miyakadowa, na kiyatademan i Pidro so
kabasa on i Isa a "Sa di pen komoko so manok sa makadowa na ipepelaw ako ngka sa
makatelo." Na gomiyoraok sekaniyan a da den makapentang.
MARKO 15
Piyakaadap si Isa ki Pilato
Sii ko teked a kapipita na so manga poporo a imam na miyakisebota ko manga
pelokelokesen, ago so manga goro ko Kitab, ago so langon a pangongokom. Na piyatong
iran si Isa, na inowit iran ko gobirnador Pilato na piyalad iran on.
2 “Ba seka so Solotan o manga Yahodi?" a iniise rekaniyan i Pilato.
Inisembag i Isa a "Benar so di ngka dii teroon."
3 Na madakel a inisendit o manga poporo a imam ki Isa,
4 Na inisean peman i Pilato a "Ba da a kisembag ka? Ilaya ngka man angkai a madakel a
dimanda iran reka."
5 Ogaid na da peman sembag si Isa, na miyamemesa si Pilato.
Minisela ki Isa so Kambonoa on
6 Oman maoma angkoto a Pista na mbokaan i Pilato so isa a kalaboso a pepengnin o
manga taw.
7 Sa masa oto na aden a makakalaboso a aya ngaran iyan na Barabas. Miyadakep a
minirakes ko manga kontra a miyamakapamono sii ko kiyaridoa iran ko gobirno.
8 Kagiya matimo so madakel a taw na mipoon siran mamangni ki Pilato sa nggolaolaa
niyan so asal a pesowaan iyan kiran.
9 Na iniise kiran i Pilato a "Ba niyo kabaya a mbokaan aken rekano so Solotan o manga
Yahodi?"
10 Ka masisipat iyan a piyalad rekaniyan si Isa o manga poporo a imam sabap sa periiten
iran.
11 Ogaid na piyangondoy o manga poporo a imam so madakel a taw sa pengnin iran
baden ki Pilato a si Barabas na aya niyan mbokaan.
12 Iniise kiran peroman i Pilato a "Antonaa bes i ikidia ko ko mama a bebetowan iyo sa
Solotan o manga Yahodi?"
13 Na inipelalis iran a "Totoka ngka ko kros!"
14 “Ngkaino? Antonaa marata i miyanggolaola niyan?" a iniise i Pilato.
Ogaid na baden minilalo a kiyapelalis iran a "Totoka ngka ko kros!"
15 Na kagiya kabaya i Pilato a masoat iyan so madakel a taw na biyokaan iyan kiran si
Barabas. Na piyakipamadasan iyan si Isa na piyalad iyan ko katotoka on ko kros.
Piyagongatongaten o manga Sondaro si Isa
16 So manga sondaro na piyakasoled iran si Isa ko kalamalama o torogan o gobirnador na
piyanimo iran so ped ko salompok kiran.
17 Piyakasolot iran si Isa sa kimon a maloto i kariga, na somiyolampid siran sa sangkad a
soroken a waged na inisangkad iran on.
18 Na liyalisan iran sekaniyan a "Mapipiya a ginawa ngka, hey, Solotan o manga
Yahodi!"
19 Na piyamadasan iran sa olo ago piyanodaan iran, na pisodiyosodiyodan iran sa omanta
sa pesimbaan iran.
20 Kagiya mapasad so kiyapagongatongata iran on na likas iran on so kimon a maloto i
kariga na siyambian iran so rek iyan a nditaren. Na tiyonda iran sekaniyan sa liyo ka
totoken iran ko kros.
Tiyotok si Isa ko Kros
21 Na aden a mama a segad roo a pesong ko siti a poon ko dii pagonayonayan. Aya
ngaran iyan na si Simon a magiinged sa Sirini, a ama i Alihandro ago si Ropos, na tigel
iran sekaniyan makaposai ko kros a totokan ki Isa.
22 Inowit iran si Isa ko darpa a bebetowan sa 'Golgota' (a aya maana niyan na 'Kaden a
Lagas a Olo').
23 Na piyaladan iran sa arak a sasaogan sa bolong a bebetowan sa mira, ogaid na da niyan
inoma.
24 Na tiyotok iran sekaniyan ko kros, na pimbagibagi iran so manga nditaren iyan a
nggolalan ko kaperipa kaan matendo o antonaa i kekowa o oman i isa.
25 Aya oras a kiyatotoka iran on ko kros na alas noibi sa kapipita.
26 So dimanda on a misosorat ko karatola na giyai: "So Solotan o manga Yahodi."
27 Aden a dowa kataw a tanganiyaya a tiyotok iran mambo ko manga kros a ped i Isa, a
so isa on na sii sa kawanan iyan, ago so isa on na sii sa diwang."
29 So manga taw a pepamanagad roo na pepamangelengkeleng siran a di ran dii
pagongatongaten si Isa a "A, seka bes so nggeba ko Timplo ago mbangon on peroman ko
makatelo gawii,
30 Na sabeta ngka a ginawa ngka, na tepad ka sangkanan a kros!"
31 Datar oto mambo a di on dii kasosodia o manga poporo a imam ago manga goro ko
Kitab a tig iran ko manga ped iran a "Miyasabet iyan so ped, ogaid na giya ginawa niyan
na di niyan kesabet!
32 Patot ko Al Masih, a so Solotan sa Israil, a tepad imanto ko kros kaan tano ron
makailay ago makaparatiyaya!"
Na apiya so dowa kataw a tiyotok ko kros a ped iyan na piyanonongka iran.
So Kiyapatay i Isa
33 Kagiya maoto den a alongan na miyakaliboteng a dalem a inged oto a iniraot sa
miyakatelo ka oras.
34 Kagiya magalas tris na miyananalo sebenar si Isa a "Iloy, Iloy, lama sabaktani?" a aya
maana niyan na "Hey Tohan ko, Tohan ko ino ako ngka telikodi?"
35 So kiyanega on o ped ko kititindeg roo na tig iran a ''Pamakinega niyo! Petelowan iyan
si Iliyas!"
36 Na miyalalagoy so isa kiran a maawid sa pangamek a biyasa iyan a soka, na tiyangen
iyan ko poro o raros, na inikawit iyan ki Isa a pekiinom iyan on a tig iyan a "Apa kano
pasin. Ilain tano o ba pekaoma si Iliyas a ba niyan kowaa ko kros."
37 Na milalis si Isa sa matanog na miyatay.
38 So rending a bibitinen ko Timplo na miyakisi a miyadowa timan a poon sa poro taman
sa baba.
39 Na so olowan o manga sondaro a tomitindeg ko danga o kros, na kagiya mailay niyan
o andamanaya i kiyapatay i Isa na pitero iyan a "Mataan den a giyangkai a mama na Wata
o Allah!"
40 Ndodoo mambo so ped a manga babay a kilalangkaw sa di bo tanto mawatan. Maaped
kiran si Mariyam Magdalina, si Mariyam a ina i Santiyago a mangoda ago si Yosis, ago si
Salomi.
41 Giyangkai a manga babay na pepamangonot ki Isa a pepamanalagad on isako ndodoo
sekaniyan pen sa Galili. Aden pen a madakel a manga babay roo a miyamangonot
rekaniyan isako somong sa Yarosalim.
So Kinikoboren ki Isa
42 Gawii oto a Ipetiyagar (maana a isa pen gawii a di kakeomai ko Gawii a Idedeke).
Kagiya magabi den
43 Na somiyong ki Pilato si Yosop a taw sa Arimataya, ka kiyarawan iyan den a
kapengniya niyan ko lawas i Isa. Pagaadatan sekaniyan a pangongokom, na
pakatatalingomaan iyan mambo so Ndatoan o Allah.
44 Na miyamemesa si Pilato ko kiyanega niyan sa miyatay den bes si Isa. Na
piyakisongowan iyan so olowan o manga sondaro na iniise iyan on o ba miyatay den.
45 Kagiya teroon rekaniyan o olowan a benar oto na piyakikowa niyan ki Yosop so lawas
iyan.
46 Na miyamasa si Yosop sa onong a sotra, na inibaba iyan so lawas ko kros. Kagiya
kabongkosan iyan ko onong na tiyago iyan ko kobor a kiyalotan ko kilid a lakongan, na
linilid iyan so mala a ator a ipelekeb ko gimowa o kobor.
47 Si Mariyam Magdalina ago si Mariyam a ina i Yosis na miyailay iran o anda miyatago
so lawas iyan.
MARKO 16
So Kiyaoyag i Isa
Kagiya maipos so Gawii a Idedeke na si Mariyam Magdalina, si Salomi, ago si Mariyam
a ina i Yakob na miyamamasaan sa manga ikekamotan a pagawidan iran ko kobor kaan
iran miibong ko lawas i Isa.
2 Na teked a kapipita ko Akad sii ko kiyasebang o alongan na somiyong siran ko kobor.
3 Sii ko kapelalakaw iran na di ran dii mbibitiyaraiyan o antawaa i mapakalilid iran so
ator ko gimowa o kobor
4 Ka tanto ini a mala a ator. Kagiya makaoma siran on na miyailay iran a miyalilid den so
ator.
5 Na somiyoled siran ko kobor, na miyailay iran so mangoda a mama a moontod ko
makakawanan iran a ndiditar sa mapoti a kimon, na tanto siran a miyamemesa.
6 Na pitero iyan kiran a "Di kano pepamemesa. Katawan aken a pepangilobaan iyo si Isa
a Taw sa Nasarit a miyatotok ko kros. Miyaoyag den na da sii! Ilaya niyo so kiyabetadan
iran on, ka da on.
7 Ogaid na song kano ko manga sokbat iyan a rakes i Pidro na teroa niyo kiran a "Pesong
sekaniyan sa Galili a maoona rekano, na roo niyo keilay ka giyanan i pitero iyan rekano.' "
8 Na miyalalagoy siran lomiyo ko kobor, ka tatabaden siran sa kiyapamemesa iran. Na da
den a ba iran miyatero ko apiya antawaa, ka pekelek siran.
Miyakiilay si Isa ki Mariyam Magdalina
9 Kagiya maoyag si Isa ko teked a kapipita ko Akad na miyakiilay mona ki Mariyam
Magdalina, a sekaniyan so miyapakaliyo niyan on so pito a saitan.
10 Na somiyong si Mariyam ko siran oto a mipageepeda gowani i Isa na piyanotol iyan ai
kiran, ka di siran dii mboboko ago pepamanegad.
11 Ogaid na kagiya maneg iran a miyaoyag si Isa ago miyailay i Mariyam, na da iran
benara.
Miyakiilay si Isa ko Dowa a Sokbat iyan
12 Oriyan ai na miyakiilay si Isa ko salakaw a ropa ko dowa kiran a pelalakaw ko dii
pagonayonayan.
13 Na komiyasoy siran na piyanotol iran ai ko manga ped, ogaid na da iran mambo
benara.
So Kiyasogoa i Isa ko manga Sokbat iyan
14 Da peman matey na miyakiilay si Isa ko sapolo ago isa a sokbat sii ko kapekan iran.
Na pimbongetan iyan siran sabap ko da iran kaparatiyaya ago so kategas iran i pamikiran,
ka da iran benara so siran oto a miyamakailay rekaniyan oriyan o kiyaoyag iyan.
15 Na pitero iyan kiran a "Lalakaw kano ko dalem a doniya na pakalangkapa niyo so
Mapiya a Totol roo ko langon o manga manosiya.
16 Apiya antawaa i peratiyaya ago pekisalawat na kesabet. Ogaid na apiya antawaa i di
peratiyaya na kesala.
17 Giyangkai a manga nanao na pekaonot ko siran oto a peparatiyaya: Sii ko ingaran aken
na mapekaliyo iran so manga saitan ko kisosookan, na makapetero siran sa bago a manga
basa.
18 O makaporot siran sa manga nipay, o di na makainom sa pakatowa, na di siran
kesakitan. Pemangidapenet iran a manga lima iran ko pepanga sasakit na pemakabager
siran."
Minibayaw si Isa sa Kasorgaan
19 Na oriyan o kinimbitiyarain kiran o Kadnan a Isa na minibayaw sekaniyan sa
kasorgaan, na miyontod ko kawanan o Allah.
20 Na lomiyalakaw so manga sokbat a dii mamangosiyat ko mbalabala. Na so den so
Kadnan na ipesarta iyan kiran so galebek iyan, na pepamataanan iyan a benar so
ipepangosiyat iran a nggolalan ko piyakamemesa a manga nanao a pepemakaonot ko
manga katero iran.
LOKAS
LOKAS 1
Pamekasan
Alamat sorat ako i Lokas makasampay ki Tiyopilas a tanto a taw. Madakel a miyangako
sorat sa totol makapantag ko miyasowasowa sii rektano.
2 Mipepasod angkai a manga totol ko manga ripot a initenan rekami o siran oto a
miyamakailay sangkai a manga nganin ago miyamakalangkap mambo ko katero o Allah
ipoon sa kiyapakapoon iran.
3 Na kagiya miyapariksa aken piyapiya angkai langon ipoon sa poonan na miyapikir aken
a aya mapiya na isorat aken mambo so matatanor a totol makapantag sii para reka
4 Kaan ka katokawi so tito a benar ko manga nganin a inipangendao reka.
Miyaalamat so Kipembawataan ki Yahiya a Pananalawat
5 Sii ko masa a kandadato i Hirod sa Yodiya na aden a imam a bebetowan sa Sakariyas a
maaped ko salompok o manga imam a kiyababadan ki Abiyah. So karoma niyan a si
Ilisabit na moriyataw mambo i Aron.
6 Siran a dowa na manga oontol ko hadapan o Allah a petomanen iran so langon o manga
sogoan ago kokoman o Kadnan sa da a ba kiran kidaway.
7 Ogaid na da a wata iran ka balek si Ilisabit, na malo den minitolod a idad iran.
8 Miyakaisa a gawii na pegiman si Sakariyas ko hadapan o Allah, ka riyaot so
kapepanalagad o salompok a kaapedan on.
9 Miyatoman so adat o manga imam na pinili sekaniyan a nggolalan ko ripa a aya
pekatotong sa doka sii ko Timplo o Kadnan.
10 Sii ko wakto a katotonga ko doka na dii sesambayang so malilimod a madakel a taw sa
liyo o Timplo.
11 Sarta den a miyakimasa ki Sakariyas so isa a malaikat o Kadnan a tomitindeg sa
kawanan o aparan a petotongan sa doka.
12 So kiyailaya on i Sakariyas na kiyalibogan ago tanto a miyalek.
13 Ogaid na pitero on o malaikat a "Di ka pekelek Sakariyas, ka inampon o Allah so
pangni ngka. So karoma ngka a si Ilisabit na pembawata sa mama na betowi ngka sa
Yahiya.
14 Kebabaya ka ago pekapiya a ginawa ngka sabap ko kipembawataan on, na ikebabaya
ini mambo o madakel a taw
15 Ka pembaloy sekaniyan a mala sii ko hadapan o Kadnan. Di sekaniyan pekainom sa
arak o di na ped a panginginomen a pakabereg. Ipoon ko kipembawataan on na
masesenep sekaniyan a Soti a Roh.
16 Madakel a manga taw sa Israil a mapakasangor iyan ko Kadnan a Tohan iran.
17 Magona sekaniyan ko Kadnan, na kedalem rekaniyan so niyawa ago kabatowa a datar
o madadalem ki Iliyas. Pekasangoren iyan so manga poso o manga ama ko manga wata
iran, ago so manga pamikiran o manga taongkir sii ko kaontol kaan iyan matiyagar so
manga taw ko kapekaoma o Kadnan.”
18 Na pitero i Sakariyas ko malaikat a "Andamanaya i kaketangkeda ko sa
mapenggolaola ini? Ka miyalokes ako den, na so karoma ko na minitolod a idad iyan."
19 Somimbag so malaikat a "Saken so Diyabarail a tomitindeg ko hadapan o Allah, na
siyogo ako niyan kaan aken reka matero angkai a mapiya a totol.
20 Ogaid na kagiya da ka pangimbenar so manga katero aken a kitoman ko osto a gawii
na keamang ka imanto a di ka den makapetero pasin taman ko gawii a kanggolaola ini."
21 So peman so manga taw a penayaw ki Sakariyas na miyamemesa siran o ino sekaniyan
ketey roo ko soled o Timplo.
22 Kagiya lomiyo sekaniyan na di kiran makipembitiyarai, na miyasarino iran a
miyakailay sekaniyan sa pangingilain roo ko soled o Timplo. Na kagiya di den
makapetero, na petiniyasan iyan siran baden.
23 Kagiya mapasad so sangan iyan sii ko Timplo na miyaling sekaniyan.
24 Da matey na miyaogat si Ilisabit a karoma niyan, na da den awa sa walay ko soled o
miyakalima olan.
25 Pitero iyan a "So Kadnan i minggolaola sii para raken. Inikalimo ako niyan sii sangkai
a manga gawii na kinowa niyan raken so kababalek aken a ipekeya aken sii ko manga
taw."
Miyaalamat so Kipembawataan ki Isa
26 Sii ko ikanem olan a kiyaogat i Ilisabit na siyogo o Allah so malaikat a si Diyabarail
roo sa Nasarit, a isa a siti sa Galili.
27 Piyakasong sekaniyan ko raga a matataalik a kapengaromaa on o mama a bebetowan
sa Yosop a moriyataw o Daod. Aya ngaran angkoto a raga na si Mariyam.
28 Somiyong on so malaikat na pitero iyan a "Mapipiya a ginawa ngka, a tanto a
inikalimo! Lalayon reka so Kadnan!"
29 Kagiya maneg i Mariyam angkai a manga katero na tanto a kiyalibogan na
pepamimikiranen iyan o antonaa i maana angkai a salam.
30 Tig o malaikat a "Di ka pekelek Mariyam, ka inikalimo ka o Allah.
31 Keogat ka ago pembawata sa mama, na betowi ngka sa Isa.
32 Pembaloy sekaniyan a mala, na kebetowan sa Wata o Lebi a Maporo. So Kadnan a
Tohan na pakapendatoon iyan ko ndatoan o Daod a apo iyan
33 Na pendatoan iyan so kiyababadan ko Yakob sa taman sa pakataman; na di den kepos
so ndatoan iyan."
34 Tig i Mariyam ko malaikat a "Andamanaya i kakitoman ai a da a karoma ko?"
35 Somimbag so malaikat a tig iyan a "Kitemo reka so Soti a Roh, na so kabatowa o Lebi
a Maporo na kidalong reka. Kagiya ka maoto na so Soti a ipembawata a ka na mbetowan
sa Wata o Allah.
36 So tonganay ngka a si Ilisabit na pembawata mambo sa mama sii sangkai a kiyalokes
iyan. Bebetowan sekaniyan gowani sa balek, ogaid na miyakanem den olan imanto a
kiyaogat iyan.
37 Ka da den a ba di kegaga o Allah!"
38 Tig i Mariyam a "Oripen ako o Kadnan. Pengnin ko a manggolaola raken so pitero o
ka." Na inawaan sekaniyan den o malaikat.
Inibentel i Mariyam si Ilisabit
39 Da matey sangkoto a manga gawii na miyaninimo si Mariyam na minggagaan somong
ko isa a siti ko kapalawan sii sa Yodiya.
40 Somiyoled sekaniyan ko walay i Sakariyas na siyalam iyan si Ilisabit.
41 Kagiya maneg i Ilisabit so salam i Mariyam na mikeokaog so wata sa soled a tiyan
iyan. Sarta a sinep si Ilisabit a Soti a Roh
42 Na mitero sa matanog a "Tanto ka a rarakmatan a di so kalangolangon a ped a babay,
na rarakmatan so wata a ipembawata a ka!
43 Ino ako kelimoon sangkai a kinibentelen raken o ina o Kadnan aken?
44 Ka sii den ko kiyanega ko ko salam ka na so wata sa soled a tiyan aken na mikeokaog
sa kababaya.
45 Rarakmatan ka a miyaratiyaya a kitoman den so pitero reka o Kadnan!"
So Dikir i Mariyam a Podipodi
46 Mandiyadi na pitero i Mariyam a
"Pepodin ko so Kadnan sa iklas ko poso aken.
47 Tanto a mabababaya so niyawa ko sii ko Allah a Pepanabet raken
48 Ka tiyago iyan sa ginawa niyan
so mababa a kapakambebetad aken a oripen iyan.
Ipoon imanto na so langon o manga apid a manosiya
na mbetowan ako iran sa rarakmatan
49 Sabap ko manga ala a pinggolaola raken o Lebi a Mala i Kabatowa.
Soti so ingaran iyan.
50 Ipekepedi iyan so langon a maaleken rekaniyan
sii ko oman i pekatalingoma a masa.
51 Piyakiilay niyan so kabager o barokan iyan;
piyakambelabelag iyan so manga takabor a ipoporo iran a ginawa iran.
52 Kinowaan iyan sa kadato so manga pangolo
na iniporo iyan so manga dii mangalimbabaan.
53 Piyakaosog iyan sa manga pipiya a nganin so pepanga aaor
na piyakaawa iyan so manga kawasa sa da a ba iran kiyaawidan.
54 Inogopan iyan si Israil a oripen iyan
ka da niyan kalipati a kipekepediin iyan
55 Ki Ibrahim ago so langon o kiyababadan on sa dayon sa dayon
a so den so initopa niyan ko manga apo tano."

56 Na manga miyakatelo olan a kagegenek i Mariyam ko walay i Ilisabit na go bo kasoy
ko walay niyan.
So Kinimbawataan ki Yahiya a Pananalawat
57 Riyaot so masa a kapembawata i Ilisabit na mimbawata sa mama.
58 So manga siringan iyan ago manga tonganay na miyaneg iran a tanto a inikapedi o
Kadnan si Ilisabit, na miyanga bababaya siran langon a ped iyan.
59 Sii ko ikawalo gawii ko kinimbawataan ko wata na miyamanong siran on ka toriin
iran. Na mbetowan iran o kowan sa sagit o ngaran i ama iyan a si Sakariyas
60 Ogaid na pitero i ina iyan a "Di, ka mbetowan sekaniyan sa Yahiya!"
61 Na pitero iran ki Ilisabit a "Da a ba niyo tonganay a ba bebetowi sangkanan a ngaran!"
62 Na pitiniyasan iran so ama iyan ka iniise iran on o antonaa i kabaya iyan a ngaran o
wata.
63 Miyangni si Sakariyas sa karatas na inisorat iyan on a "Aya ngaran iyan na si Yahiya,"
na palaya siran den miyamemesa.
64 Sarta den a miyapekas so dila i Sakariyas na miyakatero a pepodin iyan so Allah.
65 Miyanga alek so langon a siringan iran, na sii sangkoto a dalem a kapalawan a inged
sa Yodiya na dii mbibitiyaraiyan o manga taw so langon angkai a miyanggolaola.
66 So langon a miyamakaneg on na tiyago iran sa ginawa iran a tig iran a "Antonaa
mangaday i pembaloyan angkai a wata?" Ka marinayag a sisii rekaniyan so kabatowa o
Kadnan.
So Miyaalamat i Sakariyas
67 Si Sakariyas a ama iyan na sinep a Soti a Roh na miyangalamat sekaniyan a tig iyan a
68 “Podin tano so Kadnan a Tohan o Israil
ka somiyong sekaniyan sii sa kasebeta niyan ko manga pagtaw niyan.
69 Piyakagemaw niyan so mala i kabatowa a Pepanabet rektano,
a so kiyababadan ko oripen iyan a si Daod
70 Ka giyoto i pitero iyan ko a nggolalan ko manga sosoti a nabi niyan ko miyanga oona a
manga gawii.
71 Initopa niyan a sebeten tano niyan poon ko manga ridoay tano
ago poon ko kapaar o langon a magogowad rektano.
72 Pitero iyan a ikepedi iyan so manga apo tano
ago tedeman iyan so soti a kapasadan iyan,
73 Ka inisepa iyan ko apo tano a so Ibrahim
74 A mbokaan tano niyan ko kapaar o manga ridoay tano
kaan tano sekaniyan kapanalagadi sa da a ba tano kalek
75 Sii ko kasosoti ago kaontol tano
ko hadapan iyan ko tenday a omor tano.
76 Na seka, wata aken na mbetowan ka sa nabi o Lebi a Maporo,
ka magona ka ko Kadnan kaan ka matiyagar so lalan iyan.
77 Pekitokawan ka ko manga pagtaw niyan a kesabet siran
a nggolalan ko kakerilai ko manga dosa iran,
78 Ka makapediin ago masalinggagaw so Tohan tano.
Sabap sii na pekasongen iyan a poon sa kasorgaan so sebet rektano
a datar o kasebang o alongan
79 A pelindaw ko manga taw a kibabaling ko maliboteng
ago sii ko along o kapatay,
na penakodaan tano niyan ko lalan ko kalilintad."

80 Na miyakala si Yahiya ago mimbaloy a mabager i niyawa. Mababaling sekaniyan roo
ko mitataog a kaden taman den ko gawii a miyakiilay sekaniyan ko manga taw sa Israil.
LOKAS 2
So Kinimbawataan ki Isa Al Masih
Sa kapapantagan oto na inisogo i Agosto a Solotan sa Roma a milista so langon a taw a
kibabaling ko ndatoan iyan.
2 Giyangkai a paganay a kinilistaan ko manga taw na sii ko kanggogobirnador i Kiriniyo
sa Siriya.
3 Somiyong so oman i isa a taw sa siti a pimbawataan on kaan milista.
4 Si mambo si Yosop na giyanatan iyan so siti a Nasarit roo sa Galili na somiyong sa
Yodiya ko siti o Daod a bebetowan sa Bitlihim, ka kiyababadan sekaniyan ko Daod.
5 Miyonot on si Mariyam a mitataalik on kaan siran milista. Samaoto na maogat si
Mariyam.
6 Sii ko katatago iran sa Bitilihim na miyaoma den so gawii a kapembawata i Mariyam.
7 Mimbawata sekaniyan sa mama a popaw sa lawas iyan, na biyongkosan iyan so wata sa
manga dinis ago liyokan iyan sii ko manga ragami ko pekenan o manga ayam, ka da den a
ba kiran keminan ko walay a pembolosan.
So manga Pananagikor sa Bilibili ago so manga Malaikat
8 Sangkoto a gagawii na aden a manga tomatagikor sa bilibili sii ko manga pangomaan a
kena a ba mawatan sa Bitlihim ka pepagipaten iran so manga bilibili iran.
9 Na miyakimasa kiran so isa a malaikat o Kadnan, na sominindaw kiran so sigay o
Kadnan, na tanto siran a miyanga alek.
10 Ogaid na pitero kiran o malaikat a "Di kano pekelek, ka inowitan ko sekano sa mapiya
a totol a tanto a ikebabaya o langon a taw.
11 Sii sangkai a gawii na inimbawata ko siti o Daod so Pepanabet rekano. Sekaniyan so
Al Masih a aya Kadnan.
12 Giyai i kikilala niyo ron: ketoon iyo so maito a wata a bobongkosan sa manga dinis a
lolokanen sii ko manga ragami ko kodal."
13 Na sagogona den a tanto a madakel a ped a manga malaikat a poon sa kasorgaan a
miyamangeped sangkoto a isa a malaikat, na pepodin iran so Allah a tig iran a
14 “Mabantog so Allah roo sa kasorgaan,
na sii sa doniya na makalilintad so manga taw a ikasosoat iyan!"
15 Kagiya mamakakasoy so manga malaikat sa kasorgaan na mimbibitiyarai so manga
tomatagikor ko manga bilibili na tig o oman i isa ko ped iyan a "Mamanong tano sa
Bitlihim kaan tano mailay angkai a miyanggolaola a piyakitokawan rektano o Kadnan."
16 Na minggagaan siran roo somong, na miyatoon iran si Mariyam ago si Yosop, na
miyailay iran so wata a pakaiigaan ko manga ragami ko kodal.
17 Na oriyan o kiyailaya iran on na piyakalangkap iran so pitero kiran o malaikat
makapantag sangkoto a wata,
18 Na so langon o miyamakaneg sii na miyamemesa ko pitero kiran o manga
tomatagikor.
19 Ogaid na si Mariyam na katatanodan iyan langon angkai a miyanggolaola a di niyan
dii pamimikiranen.
20 Na mimbabaling so manga tomatagikor sa bilibili a pembantogen ago pepodin iran so
Allah sabap ko langon a miyaneg iran ago miyailay iran, ka datar bo o pitero kiran o
malaikat.
Iningaranan so Wata sa Isa
21 Sii ko ikawalo gawii a aya den katoria ko wata na iningaranan sekaniyan sa Isa, a so
ngaran a inibegay rekaniyan o malaikat sa da on pen kikeraringen.
Piyalad si Isa ko Kadnan
22 Kagiya maipos so manga gawii a kelompiyowa ki Mariyam ago si Yosop a miyatoman
so sogoan o Kitab o Mosa na inowit iran so wata roo sa Yarosalim ka peladen iran ko
Kadnan.
23 Ka misosorat ko Kitab o Kadnan a "Oman i mama a popaw sa lawas na paliyogat a
isenggay a rek o Kadnan."
24 Inawidan iran mambo so isepaat iran on a aya iran kiyatomana ko katero o Kitab o
Kadnan a "Apiya anda ko dowa timan a marapatik o di na dowa timan a kangodaan a
pagapak."
So Miyaalamat i Simiyon
25 Sa masa oto na aden a mama a mababaling sa Yarosalim a aya ngaran iyan na si
Simiyon. Maontol sekaniyan ago baraamal a penayaon iyan so kakesabet a Israil. Lalayon
rekaniyan so Soti a Roh,
26 Na miyapayag on o Soti a Roh a di petay taman sa di niyan mailay so Al Masih a
initopa o Kadnan.
27 Somiyong si Simiyon ko Timplo a pesogoon o Roh, na samaoto na so wata, a si Isa, na
mawit roo o manga lokes iyan sa katomana iran ko sogoan o Kitab makapantag
rekaniyan.
28 Na kinowa i Simiyon so wata na siyakopo niyan, na piyanalamatan iyan so Allah a tig
iyan a
29 “Imanto, Kadnan, na perowa ngka a matay so oripen ka a lomilintad
ka initoman ka so initopa ngka raken,
30 Na so den so manga mata ko i miyakailay ko kapenabet ka
31 A miyatiyagar ka ko kamamasaan o langon a taw.
32 Sekaniyan i solo a pekapayag ko lalan ka sii ko langon o manga nasiyon
ago mabantog mambo o manga pagtaw ngka a manga Israil."
33 Miyamemesa so ama ago so ina o wata kagiya maneg iran so pitero i Simiyon
makapantag ko wata iran.
34 Mandiyadi na inipangangarapan siran i Simiyon, na pitero iyan ki Mariyam a ina o
wata a "Giyangkai a wata na kebaloy a kesabapan ko kakebinasa ago kakesabet o madakel
a manga taw sa Israil; na kebaloy mambo a nanao a sopaken o madakel a taw
35 A aya kesabapan ko kakepayag o manga pamikiran a migegaib ko manga poso iran.
Seka mambo na tanto a kerata a ginawa ngka a datar a kesoker a pedang."
36 Aden a babay roo a pepakapayag ko lalag o Allah a aya ngaran iyan na si Ana, a wata
o Panowil a maaped ko mbatabataa a Asir. Miyalokelokes sekaniyan a miyakatepi ago so
karoma niyan ko miyakapito ragon ipoon ko kararagai ron
37 Na miyabalo ko miyakawalo polo ragon ago pat. Da sekaniyan den awa ko Timplo, ka
gagawii daondaw na ron den pesimba a sarta a dii powasa ago pepangangarapan.
38 Sii den sangkoto a oras na miyakaoma sekaniyan ago piyanalamatan iyan so Allah, na
pitero iyan so makapantag sangkoto a wata ko langon a taw a penayaon iran so kakesabet
a Yarosalim.
So Kiyabaling sa Nasarit
39 Kagiya matoman i Yosop ago si Mariyam so langon a ipapaliyogat o Kitab o Kadnan
na miyaling siran ko siti iran a Nasarit roo sa Galili.
40 Miyakala den so wata ago mimbaloy a mabager. Mapepeno sekaniyan a ongangen, na
sisii rekaniyan so limo o Allah.
So Wata a si Isa a Ndodoo ko Timplo
41 Oman ragon na pesong so manga lokes i Isa sa Yarosalim kaan iran dii maselasela so
Pista a Paska.
42 Isako makapagidad sekaniyan sa sapolo ago dowa ragon na somiyong siran roo peman
ka aya iran olaola.
43 Kagiya mapasad so Pista na mimbabaling siran, ogaid na mitelimbagak so wata, a si
Isa, sa Yarosalim, na di ini katawan o manga lokes iyan.
44 Aya katao iran on na lomolook sekaniyan ko manga ped iran, na miyakalalakaw siran
den ko miyakasalongan. So da iran rekaniyan kailaya na inipangingise iran so mipantag
on ko manga tonganay iran ago manga ginawai.
45 Kagiya da iran sekaniyan matoon na komiyasoy siran sa Yarosalim kaan iran
mambanog.
46 Oriyan o miyakatelo den gawii na miyatoon iran sekaniyan sii ko Timplo a moontod a
lomolook ko manga goro a pepamakinegen iyan ago pepangingisean iyan siran.
47 So langon a pepamakineg rekaniyan na miyanga bebengang ko kapakasasabot iyan ago
manga sembag iyan.
48 Kagiya mailay sekaniyan o manga lokes iyan na miyamemesa siran den, na pitero on i
ina iyan a "Wata aken, ino ngka rekami ai kidian? Saken ago si ama a ka na tanto a
miyakaawid a akal ami sa di ami reka dii kambabanoga."
49 Somimbag si Isa a "Ino ako niyo pen dii mbabanoga? Ba niyo di katawi a disomala a
sisii ako ko Walay o Ama aken?"
50 Ogaid na da iran kasaboti so pitero iyan kiran.
51 Na miyonot kiran si Isa sa kiyabaling iran sa Nasarit na petomanen iyan siran. Ogaid
na si ina iyan na tatagoon iyan ko poso iyan angkai langon a miyanggolaola.
52 Na sii ko kapepakala i Isa na pepakala mambo so ongangen iyan, ago pekebabayaan
sekaniyan o Allah ago so manga taw.
LOKAS 3
So Kapepangosiyat i Yahiya a Pananalawat
Sii ko ikasapolo ago lima ragon a kandadato o Solotan Tibiriyo sa inged a Roma na si
Pontiyo Pilato na aya gobirnador sa Yodiya, si Hirod na aya ndadato sa Galili, si Pilipi a
pagari niyan na ndadato sa inged a Itoraya ago giya Trakonitis, si Lisaniyas na ndadato sa
Abilini,
2 Na si Anas ago si Kayapas na aya manga poporo a imam. Na sii den sangkai a masa na
minioma so katero o Allah ki Yahiya a wata i Sakariyas roo ko mitataog a kaden.
3 Na ineneb iyan so dalem a inged a midadair ko lawasaig a Yordan a ipepangosiyat iyan
ko manga taw a panalikodi ran so manga dosa iran ago pamakisalawat siran kaan karilai
so manga dosa iran.
4 Giyanan i kinitoman o misosorat ko Kitab o Nabi Isayas a tig iyan a

"Aden a pepananalo roo ko mitataog a kaden a:
'Tiyagara niyo so lalan para ko Kadnan,
pakatitowa niyo so manga lalan a pagokitan iyan.
5 Oman i baogan na ketambonan,
oman i palaw ago bobongan na kepantar;
so mikorikori a manga lalan na pekatiton
so makerang a manga okita na pekatilaken;
6 Na keilay o langon a manosiya so kapenabet o Allah."
7 Madakel a taw a miyamanong ki Yahiya a pemakisalawat rekaniyan, na pitero iyan
kiran a "Hey sekano a manga nipay! Antawaa i miyakalalang rekano sa kapalagowi niyo
ko pekatalingoma a rarangit o Allah?
8 Salina niyo a manga olaola niyo kaan mailay o ba niyo katalikodi so manga dosa niyo.
Di niyo pipikira o ba niyo kapalagowi so kandanega rekano sabap sa manga mbawataan
kano o Ibrahim. Ka teroon ko rekano a apiya angkai a manga ator na kegaga maloy o
Allah a manga mbawataan o Ibrahim.
9 Matitiyagar den so patok a ipeta ko manga kayo sii ko manga bekaw niyan. Oman i
kayo a di magonga sa mapiya na petaan na ipelebad ko apoy."
10 Na iniise o madakel a taw ki Yahiya a "Antonaa bes i penggolaolaan ami?"
11 Somimbag si Yahiya a "So dowa timan i gerab na began iyan so isa on ko taw a da a
gerab iyan, na so aden a pangenengken iyan na begi niyan on so da a pangenengken iyan."
12 Miyamanong roo mambo so manga panenekat sa bowis a pemakisalawat na iniise iran
ki Yahiya a "Goro antonaa i penggolaolaan ami?"
13 Tig iyan a "Di kano penekat sa lawan ko ipapaliyogat rekano."
14 Na aden mambo a manga sondaro a iniise iran on a "Sekami, na antonaa i
penggolaolaan ami?"
Inisembag iyan a "Di niyo tegela so apiya antawaa sa kambegi niyan rekano sa pirak, na
di niyo mambo pesebapi. Tatapiin iyo den so manga sokay niyo."
15 Na malilibog so langon o manga taw o antawaa si Yahiya o ba sekaniyan so Al Masih
a penayaon iran.
16 Sabap roo na pitero kiran langon i Yahiya a "Aya ipepanalawat aken rekano na ig,
ogaid na aden a pekaoma a lebi pen a mala i gees a di saken, na apiya so gakot o tinilas
iyan na kena a ba ako mapapatot a pemboka on. Ipenalawat iyan rekano so Soti a Roh ago
apoy.
17 Perambiten iyan so nigo a ipemalid iyan piyapiya ko ilaw. Tegoon iyan so malimegas
on ko taliyong iyan, ogaid na totongen iyan so okap ko apoy a di den kepareng."
18 Sii ko kapepakalangkapa i Yahiya ko Mapiya a Totol ko manga taw na madakel a ped
a inipangosiyat iyan kiran.
19 Ogaid na pimbongetan iyan si gobirnador Hirod sabap ko kiyapangaromaa niyan ki
Hirodiyas a karoma o pagari niyan, ago so madakel a ped a pinggolaola niyan a manga
rarata.
20 Na minggolaola pen si Hirod sa lebi pen a marata ka piyakikalaboso niyan si Yahiya.
So Kiyasalawati ki Isa
21 Sa da pen ai kaokiti i Yahiya sii ko kapepanalawati niyan ko manga taw na
miyakisalawat on mambo si Isa. Na sii ko kapepangangarapan iyan na kiyalekaan a
kasorgaan
22 Na tomiyana rekaniyan so Soti a Roh a romoropa sa lawas a marapatik. Na aden a
sowara a miyakapoon sa kasorgaan a tig iyan a "Seka so pakatatayaan ko a Wata aken.
Tanto aken seka a ikasosoat."
So Salsila ki Isa
23 Kagiya poonan i Isa so kapepangosiyat iyan na manga telo polo ragon a idad iyan.
Aya katao ron o manga taw na wata sekaniyan i Yosop
a aya wata i Hili,
24 A aya wata i Matat,
a aya wata i Libi, a aya wata i Mileki,
a aya wata i Yanay, a aya wata i Yosop,
25 A aya wata i Matatiyas, a aya wata i Amos,
a aya wata i Naom, a aya wata i Isli,
a aya wata i Nagay,
26 A aya wata i Maat,
a aya wata i Matatiyas, a aya wata i Simin,
a aya wata i Yosik, a aya wata i Yoda,
27 A aya wata i Yoanan, a aya wata i Risa,
a aya wata i Sirobabil, a aya wata i Siyaltiyal,
a aya wata i Niri,
28 A aya wata i Mileki,
a aya wata i Adi, a aya wata i Kosam,
a aya wata i Ilmadam, a aya wata i Ira,
29 A aya wata i Yosowa, a aya wata i Iliyasar,
a aya wata i Yorim, a aya wata i Matat,
a aya wata i Libi,
30 A aya wata i Simiyon,
a aya wata i Yoda, a aya wata i Yosop,
a aya wata i Yonam, a aya wata i Iliyakim,
31 A aya wata i Miliya, a aya wata i Mina,
a aya wata i Matata, a aya wata i Natan,
a aya wata o Daod,
32 A aya wata i Yasay,
a aya wata i Obid, a aya wata i Bowas,
a aya wata i Salmon, a aya wata i Nason,
33 A aya wata i Aminadab, a aya wata i Admin,
a aya wata i Arni, a aya wata i Hisron,
a aya wata i Piris, a aya wata i Yoda,
34 A aya wata i Yakob, a aya wata i Iskak,
a aya wata o Ibrahim, a aya wata i Tira,
a aya wata i Nahor,
35 A aya wata i Sirog,
a aya wata i Raw, a aya wata i Pilig,
a aya wata i Ibir, a aya wata i Sila,
36 A aya wata i Kainan, a aya wata i Arpaksad,
a aya wata i Sim, a aya wata o Nok,
a aya wata i Lamik,
37 A aya wata i Matosala,
a aya wata i Inok, a aya wata i Yarid
a aya wata i Mahalaliil, a aya wata i Kainon
38 A aya wata i Inos, a aya wata i Sito
a aya wata o Adam, a aya wata o Allah.
LOKAS 4
So Kiyatepengi o Iblis ki Isa
Si Isa a sesenepen a Soti a Roh na miyawa sa lawasaig a Yordan. Inagak sekaniyan o Roh
roo ko mitataog a kaden
2 Na roo tipengan o Iblis ko miyakapat polo gawii. Da den a ba niyan miyakan sa manga
gawii oto na so kiyaipos iyan na riyaot a ongosongos.
3 Pitero on o Iblis a "O seka so Wata o Allah na sogoa ngka ngkai a ator sa mbaloy a
paan."
4 Somimbag si Isa a "Misosorat ko Kitab a 'Kena bo a ba paan i ipekeoyag o manga taw.'
5 Na inowit sekaniyan o Iblis roo ko maporo a darpa, na sakotika den a piyakiilay niyan
on so langon a ndatoan sa doniya.
6 Na pitero rekaniyan o Iblis a "Began ko seka sa kadato sangkai langon a pendatoan ago
so kakawasaan iran, ka miyapalad ai raken na apiya antawaa i kebayaan aken megay na
mbegan ko ron.
7 Na rek ka ini langon o simbaa ko ngka."
8 Somimbag si Isa a "Misosorat ko Kitab a
"Simbaa ngka so Kadnan a Tohan ka, na sekaniyan bo i pangongonotani ngka."
9 Oriyan oto na inowit o Iblis si Isa sa Yarosalim na piyakatindeg iyan ko poroporo o
Timplo a tig iyan a "O Wata ka o Allah na petiyolog ka a poon sii.
10 Ka misosorat ko Kitab a
'Sogoon iyan so manga malaikat iyan
sa kapagipata iran reka piyapiya;
11 Na papaladen ka o manga lima iran
kaan di kesakiti so ai ngka ko manga ator.'
12 Somimbag si Isa a "Pitero o Kitab a 'Di ngka tepengi so Kadnan a Tohan ka.'
13 Kagiya mapos tomepeng o Iblis si Isa sii ko langon angkai a okit na inawaan iyan si
Isa sa da matey.
Pipoonan i Isa so Galebek iyan roo sa Galili
14 Komiyasoy si Isa roo sa Galili a madadalem rekaniyan so kabatowa o Roh, na
lomiyangkap so totol mipantag rekaniyan sangkoto a dalem a inged.
15 Pepangendao sekaniyan sii ko manga sinagoga iran na pepodin o langon a taw.
Da Tarimaa si Isa roo sa Nasarit
16 Miyakaoma si Isa sa Nasarit a ron miyakala, na somiyoled ko sinagoga ko Gawii a
Idedeke ka aya niyan olaola. Tominindeg sekaniyan ka mbatiyaan iyan so Kitab
17 Na inidawag iran on so Kitaban a inisorat o Nabi Isayas. Inokab iyan ko kasosoratan
sangkai a katero a
18 “Sisii raken so Roh o Kadnan,
ka pinili ako niyan kaan aken mapakalangkap so mapiya a totol sii ko manga miskin.
Siyogo ako niyan sa kipetewatawagen ko ko kakebokai ko miyanga bibiyag,
ago so kapakailaya peroman ko miyanga bobota,
ago so kambalokasi ko pepemegesen,
19 Ago an aken kapakitokawi a giyai i ragon a kasebeta o Kadnan ko manga pagtaw
niyan."
20 Na liken i Isa so kitaban na inikasoy niyan ko katib na miyontod. Tintengan sekaniyan
o langon a taw ko sinagoga,
21 Na pitero iyan kiran a "Imanto a gawii na miyatoman angkai a misosorat ko Kitab sii
ko kapepamakinega niyo ron."
22 Na palaya siran mitetaro sa mapiya mipantag rekaniyan, na miyamemesa siran ko
manga pipiya a katero iyan. Ogaid na iniise iran a "Ba di sekaniyan so wata i Yosop?"
23 Na pitero kiran i Isa a "Mataan a peteroon iyo raken angkai a pananaroon a: 'Seka ri a
pamomolong, bolongi ngka a ginawa ngka! Nggolaolaa ngka sii ko poonan ka a inged so
miyaneg ami a miyanggolaola ngka roo sa Kapirnaom.' "
24 “Teroon ko rekano" a tig i Isa "a da a nabi a ba tarimaa o manga taw sii ko inged iyan.
25 “Teroon ko rekano a benar a madakel a manga balo a babay sa Israil sii ko masa i
Iliyas a da den oran ko miyakatelo ragon ago tenga, na aden a mala a taon ko dalem a
inged.
26 Ogaid na da sogoa si Iliyas ko apiya antawaa kiran, ka sii baden siyogo ko balo a
mababaling sa Saripat sa inged a Sidon.
27 Madakel mambo a pekebowa sii sa Israil ko masa o Nabi Ilisas, ogaid na da a isa kiran
bo a ba miyapakapiya, ka si bo si Naaman a taw sa Siriya."
28 Kagiya maneg ai o manga taw roo ko sinagoga na tanto siran langon a kiyararangitan.
29 Na miyamanindeg siran na inidendeg iran si Isa ko liyo o siti, na inowit iran ko poro o
bobongan a ron den miyabangon, ka pagologen iran ko landeng.
30 Ogaid na miyokit sekaniyan baden ko look o madakel a taw ago miyawa roo.
So Mama a Sosookan a Saitan
31 Somiyong si Isa sa Kapirnaom a isa a siti sa Galili na ron miyangendao ko manga taw
ko Gawii a Idedeke.
32 Miyamemesa siran ko kapepangendao niyan, ka aden a kapaar o katero iyan.
33 Sii ko soled o sinagoga na aden a mama a sosookan a saitan, na kominisek sa matanog
a tig iyan a
34 “Hey Isa a Taw sa Nasarit, antonaa i pagangin ka rekami? Ba aya inisong ka sii na
mbinasaan kami ngka? Katawan aken o antawaa ka. Seka so Soti a Siyogo o Allah!"
35 Na siyaparan i Isa so saitan a tig iyan a "Renek ka! Liyo ka rekaniyan!" Na inilampes o
saitan so mama ko hadapan o kalangolangon, na lominiyo ron a da niyan den pakasakiti.
36 Miyamemesa siran langon, na tig o oman i isa ko ped iyan a "Antonaa ini a ndao?
Aden a kapaar angkai a mama ago kabatowa sa kapesogoa niyan ko manga saitan na
pepakaliyo siran."
37 Na lomiyangkap so totol mipantag ki Isa ko dalem angkoto a inged.
Madakel a Miyapamakapiya i Isa
38 Inawaan i Isa so sinagoga na somiyong sekaniyan ko walay i Simon. Sangkoto a masa
na tanto a dii keyaw so panogangan a babay i Simon, na piyangni iran ki Isa a tabangi
niyan.
39 Miyobay sekaniyan ko babay na tominindeg ko kilid o iigaan iyan na siyaparan iyan so
mayaw, na miyada on. Na mimbowat somambot so babay na piyanalagadan iyan siran.
40 Kagiya perimon den na so langon a aden a manga tonganay niyan a pekesakit ko
mbarambarang a gedamen na piyangowit iran ki Isa. Na inipanapenet iyan a lima niyan ko
oman i isa kiran na piyamakapiya niyan siran.
41 Aden pen a madakel a manga saitan a somosook ko taw a mililiyo kiran a ipekisek iran
a "Seka so Wata o Allah!" Ogaid na tiyapaosan siran i Isa sa di siran petetaro, ka katawan
iran a sekaniyan so Al Masih.
Miyangosiyat si Isa roo sa Yodiya
42 Kagiya kelibabas na giyanatan i Isa so siti na somiyong ko darpa a mitataog. Na
pimbabanog sekaniyan o manga taw, na kagiya matoon iran na inakolan iran sa di niyan
siran pagawai.
43 Ogaid na pitero iyan kiran a "Disomala a pakalangkapen aken so Mapiya a Totol
makapantag ko Ndatoan o Allah sii ko ped a manga inged, ka giyoto i sabap a kiyasogoa
raken."
44 Na domiyayon sekaniyan lomalakaw a dii mangosiyat sii ko manga sinagoga sa
Yodiya.
LOKAS 5
Piyanawag i Isa so Paganay a manga Sokbat iyan
Miyakaisa a gawii a tomitindeg si Isa ko kilid a Ranaw a Ginisarit na madakel a taw a
pepamagagaw ron mobay kaan siran makapamakineg ko katero o Allah.
2 Na miyailay niyan so dowa timan a awang a domodongko ko kilid a ranaw a inawaan o
manga panginginseda, ka pepipian iran so manga poket iran.
3 Na miyageda si Isa ko isa sangkai a awang a rek i Simon, na piyangni niyan ki Simon a
pakatolaka niyan ai sa maito ko ig, na domiyayon sekaniyan mangosiyat ko manga taw ko
kaoontod iyan ko awang.
4 Kagiya makapasad mangosiyat na pitero iyan ki Simon a "Laod kano na tayotona niyo
so manga poket iyo kaan kano makakowa sa manga seda."
5 Somimbag si Simon a "Kadnan, mindokaw kami manginseda ko miyababasa gawii, na
da a ba mi miyakowa. Ogaid na sabap ko pitero o ka na teyotonen aken so manga poket."
6 Na kagiya nggolaolaan iran ai na tanto a madakel a seda a miyanga kokowa iran, na
pepanga beberat so manga poket.
7 Giyoto a piyangapay iran so manga ped iran roo ko isa a awang kaan makaobay kiran
ago makaogop. Miyamangobay siran on na pino iran a seda so dowa a awang iran taman
sa ba siran baden kigaled.
8 Kagiya mailay i Simon Pidro so miyaolaola na somiyodiyod ki Isa a tig iyan a
"Pakawatan ka raken, Kadnan, ka baradosa ako a mama!"
9 Ka miyamemesa sekaniyan ago so langon a ped iyan ko tanto a madakel a manga seda a
miyakowa iran,
10 Na miyamemesa mambo si Santiyago ago si Yahiya a manga wata i Sibidi a manga
dokapila i Simon.
Na pitero i Isa ki Simon a "Di ka pekelek; ipoon imanto na aya mapengowa ngka na
manga taw."
11 Na biyaton iran so manga awang iran na inawaan iran so langon taman na miyonot
siran ki Isa.
Piyakapiya i Isa so Mama a Pekebowa
12 Miyakaisa a gawii a ndodoo si Isa ko isa a siti na aden a mama on a lalangkapen a
bowa. Kagiya mailay niyan si Isa na gomipe sekaniyan ko hadapan iyan na
miyangangampedian on a tig iyan a "Kadnan, o kebaya ka na mapekapiya ko ngka."
13 Na kiyawa sekaniyan i Isa na siko iyan a tig iyan a "Kebaya ako. Miyakapiya ka den!"
Na sakotika den a miyada on so bowa,
14 Na inisogo on i Isa a "O ba ngka ini pamakitokawi ko apiya antawaa, ka ba ka den
song ko imam na pakiilain ka on a lawas ka; na sapaaten ka so soasoat a inisogo o Mosa
sabap ko kiyapakapiya ngka kaan kapemataani ko manga taw a miyada so bowa ngka."
15 Ogaid na baden tanto a lomiyangkap so totol makapantag ki Isa, na miyamanong on so
tanto a madakel a taw a pemakineg rekaniyan ago an siran mapamakapiya ko manga
gedamen iran.
16 Ogaid na omanoman pesong si Isa ko mitataog a kaden na roo miyangangarapan.
Piyakapiya i Isa so Mama a Mapaparalais so Lawas iyan
17 Miyakaisa a gawii sii ko kapepangendao i Isa na aden a domadarpa roo a manga Parisi
ago manga goro ko Kitab a miyamakapoon ko oman i inged sa Galili ago Yodiya ago sii
sa Yarosalim. Na ndodon ki Isa so kabatowa o Kadnan ko kapemakapiya niyan ko
pepanga sasakit.
18 Na aden a miyakaoma a manga mama a domadalagan sa mama a mapaparalais so
lawas iyan, na piyanamaran iran a kisoleden iran rekaniyan ko walay kaan iran mibetad
ko hadapan i Isa.
19 Ogaid na da siran makasoled ko walay sabap ko kadakel o manga taw roo. Na
miyamanik siran baden ko mapapantar a atep o walay na biyabasan iran, na inalogan iran
so dalagan a ndodon so mapaparalais a mama sii ko seronsarongan o manga taw ko
hadapan i Isa.
20 Kagiya mailay i Isa so paratiyaya iran na pitero iyan ko mama a "Pagaria, kiyarilaan
den so manga dosa ngka."
21 Kagiya maneg ai o manga Parisi ago manga goro ko Kitab na mapipikir iran a
"Antawaa angkai a mama a pepagitowitoon iyan so Allah? Antawaa i pekarila sa dosa a
rowar ko Allah?"
22 Katawan den i Isa so mapipikir iran na iniise iyan a "Ino niyo anan pepamikira?
23 Anda i malebod; so kateroa sa 'Kiyarilaan den so manga dosa ngka,' o di na 'Mbowat
ka na lalakaw ka den'?
24 Pekiilay aken rekano a so Wata o Manosiya na aden a kapaar iyan sii sa doniya sa
karilai niyan ko manga dosa." Na giyoto a pitero iyan ko mapaparalais a mama a
"Mbowat ka! Awidi ngka so dalagan ka na baling ka sa walay ngka."
25 Sakotika den na tominindeg sekaniyan sii ko hadapan o kalangolangon, na inawidan
iyan so igaan iyan na miyaling a pepodin iyan so Allah.
26 Palaya siran den miyamemesa ago tanto a miyabengang, na biyantog iran so Allah a tig
iran a "Sabelek a manga nganin a miyailay tano imanto!"
Tiyawag i Isa si Libi
27 Kagiya maipos ai na lomiyalakaw si Isa na miyailay niyan so isa a panenekat sa bowis
a aya ngaran iyan na si Libi a moontod ko darpa a pepanekatan ko bowis. Pitero rekaniyan
i Isa a "Pegonot ka raken."
28 Na tominindeg si Libi na inawaan iyan so langon taman na miyonot ki Isa.
29 Oriyan iyan na migay si Libi sa mala a kandori para ki Isa sii ko walay niyan, na
madakel a panenekat sa bowis ago ped a manga taw a pepagatoang kiran.
30 Ogaid na so manga Parisi ago manga goro iran ko Kitab na miyamanarotaro siran ko
manga sokbat i Isa a tig iran a "Ino kano dii pakipamagatoang ko manga panenekat sa
bowis ago manga baradosa"
31 Simbag siran i Isa a "So manga pipiya i lawas na di iran kailangan so pamomolong, ka
so bo so pepanga sasakit.
32 Kena a ba aya ko sii inisong na so katawaga ko ko manga oontol, ka so manga
baradosa sa katalikodi ran ko manga dosa iran."
So Pakaise makapantag ko Kapowasa
33 Pitero iran ki Isa a "So manga sokbat i Yahiya na lalayon dii popowasa ago
pepangangarapan a datar mambo o manga sokbat o manga Parisi. Ogaid na so manga
sokbat ka na baden pekan ago peginom."
34 Somimbag si Isa a "Ba niyo mapakapepowasa so manga banto ko kakewing sii ko
kaaped kiran pen o mangangaroma?
35 Kena, ogaid na pekaoma so masa a kebelag kiran so mangangaroma, na sii sangkoto a
manga gawii na pepowasa siran den."
36 Piyanotol kiran i Isa angkai a bayambayanan: "Da a taw a ba niyan redita a bago a
nditaren a itepi iyan ko miyaronot a nditaren. O nggolaolaa niyan ai na baden miyakisi so
bago a nditaren na so ridit on a itepi ko miyaronot na di ron ndait.
37 Na da a taw a ba niyan tegoa so bago a arak ko miyaronot a pananagoay a kobal. O
nggolaolaa niyan ai na kebensi o bago a arak so kobal na keolaan so arak ago kebinasa so
pananagoay.
38 Kena, ka so bago a arak na sii tegoa ko bago a pananagoay.
39 Da a taw a ba niyan pesingayoa so bago a arak amay ka maipos iyan minom so andang
a arak ka tig iyan a 'Lebi a mapiya so andang.' "
LOKAS 6
So Pakaise makapantag ko Gawii a Idedeke
Miyakaisa a Gawii a Idedeke na pelalakaw si Isa a sii pegokit ko pangomaan. So manga
sokbat na pepangowa ko manga saway o bantad na pekosokoson iran sa lima iran na
peken iran.
2 Ogaid na so ped ko manga Parisi na tig iran a "Ino niyo penggolaolaa so inisapar o
Kitab tano a penggolaolaan ko Gawii a Idedeke?"
3 Simbag siran i Isa a "Ba niyo da mabatiya so pinggolaola o Daod isako penga aaor siran
ago so manga kaom iyan?
4 Somiyoled sekaniyan ko walay o Allah na kominowa sa paan a isasapaat ko Allah, na
komiyan on na piyamegan iyan on pen so manga kaom iyan apiya pen da sa Kitab i ba
kana o apiya antawaa, ka so bo so manga imam i pekakan on."
5 Na pitero kiran pen i Isa a "So Wata o Manosiya na aya dii mbayabaya ko Gawii a
Idedeke."
So Mama a Mikempis a Lima niyan
6 Miyakaisa peman a Gawii a Idedeke a somiyoled si Isa ko sinagoga na miyangendao.
Aden a mama roo a kekampis so kawanan a lima niyan.
7 So manga goro ko Kitab ago manga Parisi na di ran dii simaan si Isa o ba niyan
pakabagera angkoto a mama ko Gawii a Idedeke, ka kabaya iran a midimanda iran si Isa.
8 Ogaid na katawan iyan so mapipikir iran na pitero iyan ko mama a kekampis a lima
niyan a "Tindeg ka na song ka sii ko hadapan ami. Na gomiyanat so mama na tominindeg
roo.
9 Na pitero kiran a Isa a "Ipagise aken rekano: antonaa i sisii ko Kitab a kepakay a
nggolaolaan ko Gawii a Idedeke? So kanggolaola sa mapiya o di na so kanggolaola sa
marata? So kasabeta ko kaoyagoyag o di na so kabinasaa on?"
10 Na liyayas iyan milay so kalangolangon iran na pitero iyan ko mama a "Betera ngka a
lima ngka." Na biter iyan na miyakapiya den a lima niyan.
11 Ogaid na tanto siran a kiyararangitan na miyagopakat siran o antonaa i ikidia iran ki
Isa.

Pinili i Isa so Sapolo ago Dowa a Siyogo
12 Sa masa oto na tomiyakedeg si Isa ko bobongan ka pengangarapan, na roo sominimba
ko Allah ko miyababasa gawii.
13 Kagiya mapita den na tiyawag iyan so manga sokbat iyan na pinili iyan so sapolo ago
dowa kiran a bitowan iyan sa manga siyogo:
14 Si Simon a bitowan iyan sa Pidro, si Andriyo a pagari i Pidro, si Santiyago, si Yahiya,
si Pilipi, si Bartolomiyo,
15 Si Matiyo, si Tomas, si Santiyago a wata i Alpayo, si Simon a bebetowan sa Mala i
Paninindeg,
16 Si Yodas a wata i Santiyago ago si Yodas Iskariyot a miyabaloy a makatipo.
Miyangendao ago Miyamolong si Isa
17 Tomiyondagay si Isa ko bobongan a oonotan o manga sokbat iyan na tominindeg siran
ko pantar a darpa a ron mitimotimo so tanto a madakel a manga kaom iyan ago madakel
pen a manga taw a miyamakapoon sa dalem a inged a Yodiya, ago sa Yarosalim ago sii
ko manga siti a Tiro ago Sidon sa kilid a ragat.
18 Miyamanong siran ki Isa kaan iran mapamakineg ago an siran mamakapiya ko manga
sakit iran. Miyamakapiya pen so dii sesamoken a saitan.
19 So langon angkoto a manga taw na palaya pepanamar sa kasekoa iran ki Isa, ka
pepakapoon rekaniyan so kabatowa a inipakapiya iran langon.
So Rarakmatan ago so Kemorkaan a manga Taw
20 Inilay i Isa so manga sokbat iyan na pitero iyan a
"Rarakmatan kano a manga miskin
ka rek iyo so Ndatoan o Allah.
21 Rarakmatan kano a pepanga aaor imanto
ka pemakaosogen kano bo.
Rarakmatan kano a penggoraok imanto
ka makapekekala kano bo.
22 Rarakmatan kano igira a ipekegowad kano o manga taw,
ago di kano iran itatapian, ago pepagongatongaten kano iran
ago di ran dii teroon a manga rarata kano sabap ko Wata o Manosiya.

23 “Pakapipiyaa niyo a ginawa niyo amay ka manggolaola ini ago tetepatepak kano sa
kakebabaya iyo, ka mala a balas a ititiyagar para rekano roo sa kasorgaan. Ka so manga
apo iran na datar anan so inikidia iran ko miyanga oona a nabi.
24 Ogaid na kemorkaan kano a manga kawasa
ka kiyasagadan iyo den imanto so kapakadadaya iyo.
25 Kemorkaan kano a kikaoosog imanto
ka penga aaor kano bo.
Kemorkaan kano a dii kekala imanto
ka mamakapemboko kano ago pemakagoraok.
26 Kemorkaan kano amay ka dii teroon o langon a taw so mapiya makapantag rekano
ka datar ai mambo so inikidia o manga apo iran ko di tito a manga nabi.
So Kababayai ko manga Ridoay
27 “Ogaid na teroon ko rekano a pepamakineg raken a kababayai niyo so manga ridoay
niyo, na nggolaola kano sa mapiya ko pepanga gogowad rekano.
28 Sembaga niyo sa mapiya so pepamaninta rekano, na pangangarapanen iyo so
pepamanatro rekano.
29 O aden a somiyontok reka sa bies na pakisontoken ka on pen so sabala a bies ka. Na o
aden a magagaw ko bangkala a ka na di ngka pesepari sa kakowaa niyan pen ko gerab ka.
30 Begi ngka so oman i pemangni reka, na o aden a kominowa ko manga rek ka na di
ngka on den pengniya peroman.
31 Nggolaolaa niyo ko manga taw so kabaya iyo a penggolaolaan iran rekano."
32 “O aya bo a pekebabayaan iyo na so siran oto a pekebabaya rekano, na ino kano pen
peginam sa balas? Apiya so manga baradosa na pekebabayaan iran so pekebabaya kiran.
33 Na o aya bo a penggolaolaan iyo sa mapiya na so di rekano dii nggolaola sa mapiya, na
ino kano pen peginam sa balas? Apiya so manga baradosa na dii nggolaola sa datar anan.
34 Na o aya bo a pegotangan iyo na so manga taw a sasarigan iyo a pekabadal rekano, na
ino kano peginam sa balas? Apiya so manga baradosa na pepagotangan iran so manga
baradosa a iinamen iran a kabadalan siran sa isen o inotang iran.
35 “Kababayai niyo baden so manga ridoay niyo, na nggolaolai niyo siran sa mapiya.
Pagotangi niyo siran sa di niyo iinama a ba kano kebadali. Amay ka giyanan na mbelasan
kano sa mala, na giyanan i kapekiilain iyo sa manga wata kano o Lebi a Maporo, ka
makalimoon sekaniyan ko siran oto a di penalamat ago manga rarata.
36 Sabap san na pangalinggagaw kano a datar o Ama iyo a masalinggagaw."
So Kakokoma ko Ped
37 “Di niyo kokoma so ped a taw, ka di kano mambo kokomen. Di niyo siran selaa, ka di
kano mambo selaan. Rilai niyo siran, ka perilaan kano mambo.
38 Begi niyo siran, ka mbegan kano mambo sa osto a takes a ndekenan ago kokogen, na
pelontowan pen so imbegay rekano taman sa pepanga oodod. Ka saden sa ipetakes iyo ko
ipembegay niyo na aya mambo itakes ko imbegay rekano."
39 Piyanotol kiran pen i Isa angkai a bayambayanan: "So bota a mama na di pekaagak sa
isa pen a bota, ka penga oolog siran a dowa ko kakar.
40 Da a morit a ba makalalawan ko goro niyan, ka amay ka makapasad maganad so morit
na kedatar iyan so goro niyan.
41 “Ino ngka pekeinengka so bayanek ko mata o pagari ngka a di ngka bo pesegipaan so
troso sa mata ngka?
42 O di ngka keilay so troso sa mata ngka na ino ngka peteroa ko pagari ngka a 'Pagari
ko, pakikowaan ka raken so bayanek sa mata ngka'? Seka a dii magomanta! Daan ka a
kowaa so troso sa mata ngka na go ka bo makailay piyapiya sa kakekowaa ngka ko
bayanek sa mata o pagari ngka.
So Kayo ago so Onga niyan
43 “Da a mapiya a kayo a ba magonga sa marata, aya pen o ba makaonga so marata a
kayo sa mapiya.
44 Aya kikilala ko oman i isa a kayo na so onga niyan. Di keropo so manga korma ko
soroken a kayo aya pen o ba kerebas so manga obas ko baleteken a pamomolan.
45 So mapiya a taw na dii nggolaola sa mapiya sabap ko mapiya a madadalem ko poso
niyan, na so marata a taw na dii nggolaola sa marata sabap ko marata a madadalem ko
poso iyan. Ka saden sa mipepeno ko poso o taw na aya niyan mambo dii matero."
So Maongangen ago so Lalong a dii Mbalay
46 “Ino ako niyo pembetowi sa 'Kadnan, Kadnan' a di niyo bo tomanen so di aken rekano
dii teroon?
47 Oman i isa a pesong raken a pepamakineg ko manga katero aken ago petomanen iyan
na pekiilay aken rekano o antonaa i datar iyan.
48 Datar sekaniyan o taw a mimbalay. Komiyalot sa madalem na piyakaontod iyan so
onayan sii ko lakongan. Na sii ko kiyambagiyaw o lawasaig na diyasengan o reges
angkoto a walay, ogaid na da makoyong ka miyabangon piyapiya.
49 Ogaid na so taw a pepamakineg ko manga katero aken a di niyan bo tomanen na datar
o taw a mimbalay sii ko bote a da niyan betadi sa onayan. Na so den so kiyadasengi ron o
bagiyaw na miyaoteng den so walay, na tarotop a kiyageba iyan."
LOKAS 7
Piyakabager i Isa so Oripen o Iromanen a Olowan a Sondaro
Kagiya mapasad ai langon tero i Isa ko manga taw a pepamakineg on na somiyong
sekaniyan sa Kapirnaom.
2 Roo na aden a Iromanen a olowan o manga sondaro a aden a oripen iyan a pekesakit a
pakapapatain, na mala i kipantag ko kadnan iyan.
3 Kagiya maneg o olowan so makapantag ki Isa na piyakasong iyan on so ped ko manga
pelokelokesen o manga Yahodi sa kapangniya iran ki Isa a somong sekaniyan roo kaan
iyan mapakapiya so oripen iyan.
4 Kagiya makaoma siran ki Isa na miyangangampedian siran on sebenar a tig iran a
"Giyangkai a mama na mapapatot a ogopan ka,
5 Ka pekebabayaan iyan so nasiyon tano na inimbalay kami niyan sa sinagoga."
6 Na giyoto a miyonot kiran si Isa, na sii ko kapepakarani niyan ko walay na somiyogo so
olowan sa manga ginawai niyan sa kapeteroa iran ki Isa a "Sir, di ngka den pesemoka a
ginawa ngka, ka kena a ba ako mapapatot a ba aken seka pakabolosa ko walay aken
7 Aya pen o ba aken bilangen a ginawa ko a mapapatot a somong reka. Ogaid na teroa
ngka baden a pekapiya so oripen aken na pekapiya sekaniyan den.
8 Ka saken mambo na mapapadalem ko kapaar o manga poporo aken, na aden a manga
sondaro a mipapaar aken. O teroa ko ko isa kiran a 'Lalakaw ka' na melalakaw den; na o
teroa ko ko ped a 'Song ka sii,' na song sii; na o teroa ko ko oripen aken a 'Nggolaolaa
ngka ini,' na penggolaolaan iyan."
9 Kagiya maneg ai i Isa na miyamemesa sekaniyan ko olowan, na somiyangor ko madakel
a taw a tomotondog on na tig iyan a "Teroon ko rekano a apiya sii ko manga taw sa Israil
na da ako pen makatoon sa paratiyaya a ba datar ai."
10 Na kagiya makakasoy so manga siyogo o olowan na miyaoma iran so oripen iyan a
miyakabager den.
Inoyag i Isa so Miyatay a Wata o Balo a Babay
11 Da peman matey na somiyong si Isa sa siti a bebetowan sa Nain na miyonot on so
manga sokbat iyan ago so madakel a manga taw.
12 Sii ko kapepekarani niyan ko gimowa o siti na aden a miyatay a mama a aawidan o
manga taw ko liyo o siti sa kipelebengen iran on. Botong sekaniyan a wata o ina iyan a
miyabalo, na madakel a magiinged sangkoto a siti a pepamangonot rekaniyan.
13 Kagiya mailay o Kadnan so balo na kiyagagawan sekaniyan on, na pitero iyan on a "Di
ka penggoraok!"
14 Na miyobay si Isa ko bangkabangkay na siko iyan, na tomiyareg so manga taw a
maawid on. Na tig i Isa a "Hey mangoda, mbowat ka!"
15 Na mimbowat so miyatay na mipoon tero, na inikasoy sekaniyan i Isa ki ina iyan.
16 Palaya siran den miyanga alek na biyantog iran so Allah a tig iran a "Barakat a nabi a
gomimaw rektano!" ago "Somiyong sii so Allah ka sebeten iyan so manga pagtaw niyan!"
17 Na lomiyangkap angkai a totol mipantag ki Isa sa dalem a Yodiya ago sii ko midadair
on a manga inged.
Si Isa ago si Yahiya a Pananalawat
18 So manga sokbat i Yahiya na piyanotol iran on so langon ai a miyaoolaola. Na tiyawag
iyan so dowa kiran
19 Na piyakasong iyan siran ko Kadnan kaan iran on miise a "Ba seka so pitero i Yahiya a
pekaoma, o di na ba aden a salakaw a ba ami pen penayawa? "
20 Kagiya makaoma siran ki Isa na tig iran a "Siyogo kami reka i Yahiya a Pananalawat
kaan ami reka miise o ba seka so miyatero iyan a pekaoma, o di na ba aden a salakaw a ba
ami pen penayawa?"
21 Na sii den sangkoto a masa na madakel a taw a piyamakapiya i Isa ko manga gedamen
iran ago manga paniyakit, ago madakel a saitan a piyamakaliyo niyan ko kisosookan, na
madakel a bota a piyamakailay niyan.
22 Na simbag iyan so manga siyogo i Yahiya a "Kasoy kano ki Yahiya na panotola niyo
ron so miyailay niyo ago miyaneg: so manga bota na pepamakailay, so manga sadir na
pepamakalalakaw, so manga pekebowa na miyanga pipiya, so manga bengel na
pepamakaneg, so miyamatay na miyanga ooyag, ago so manga miskin na ron
pepakitokawan so Mapiya a Totol.
23 Rarakmatan so taw a di den kedaan sa paratiyaya sabap raken.
24 Kagiya makalalakaw den so manga siyogo i Yahiya na mitero si Isa ko madakel a taw
mipantag ki Yahiya a tig iyan a "Sii ko kiyasong iyo ki Yahiya roo ko mitataog a kaden
na antonaa i pipikiren iyo a mailay niyo? Ba so gi a pekipipapipay o ndo?
25 Antonaa den i siyongowan iyo roo a pagilain iyo? Ba so mama a ndiditar piyapiya?
Siran oto a manga pipiya i nditaren ago pepaginetaw a kawasa na aya mababaling ko
torogan o dato.
26 Antonaa den i siyongowan iyo roo a pagilain iyo? Ba nabi? Oway, na teroon ko rekano
a lawan sekaniyan pen sa nabi.
27 Si Yahiya na aya minisorat ko Kitab a tig o Allah a
'Sogoon ko so siyogo aken a keona a di seka
a pekatiyagar ko lalan a pagokitan ka.'
28 “Teroon ko rekano," a tig pen i Isa, "a sii ko langon o manga manosiya na da a isa
kiran bo a ba lawan ki Yahiya. Ogaid na so lebi a mitatanan a taw ko Ndatoan o Allah na
lawan rekaniyan pen."
29(So langon a miyamakaneg ko manga katero i Isa, a rakes o manga panenekat sa bowis,
na tiyarima iran a ontol so inipaliyogat kiran o Allah, ka miyakisalawat siran ki Yahiya.
30 Ogaid na so manga Parisi ago manga goro ko Kitab na da iran tarimaa so takdir kiran o
Allah, ka da siran pakisalawat ki Yahiya.)
31 Tig pen i Isa a "Antonaa i keibaratan aken ko manga taw a kapapantagan sangkai a
masa? Antonaa i kedataran kiran?
32 Datar siran o manga wata a dii nggitagita sa padian a ipepelalis iran ko manga ped iran
a 'Mimboboniboniyan kami sa kakewing para rekano, na da kano sesayaw. Na
miyakamboko kami ko lalantangen, na da kano goraok.'
33 Kagiya makaoma si Yahiya a Pananalawat a dii powasa ago di maginom sa arak na
pitero iyo a 'Sosookan sekaniyan a saitan.'
34 Ogaid na miyakaoma so Wata o Manosiya a pekan ago peginom, na pitero iyo a 'Ilaya
niyo man angkai a bosaw ago tamereg, a ginawai o manga panenekat sa bowis ago manga
baradosa!'
35 Apiya oto na so ongangen o Allah na pepamataanan a ontol o langon a tomiyarima
on."
Si Isa sii ko Walay i Simon a Parisi
36 Aden a Parisi a miyanto ki Isa sa kaken. Na somiyong si Isa ko walay o Parisi na
miyakipagatoang on.
37 Sii sangkoto a siti na aden a babay ron a marata i olaola, na kagiya maneg iyan a pekan
si Isa sii ko walay o Parisi na somiyong sekaniyan on a maawid sa omoy a mapepeno a
lana mamot.
38 Kagiya makaoma na tomitindeg ko katatalikodan i Isa a tampar sa ai niyan. Pesegad
sekaniyan na miyabasa iyan a manga lo iyan so ai i Isa, na inisising iyan on a bok iyan.
Piyangangarekan iyan a ai niyan na inododan iyan sa lana mamot.
39 Kagiya mailay ai o Parisi a miyanto ki Isa na tig iyan sa ginawa niyan a "O benar a
nabi angkai a mama na kekilala niyan o antawaa ini a babay a someseko rekaniyan ago
antonaa i olaola niyan, ka baradosa."
40 Na gominiraw si Isa a tig iyan a "Simon, aden a peteroon ko reka."
Tig i Simon a "Teroa ngka den Goro."
41 Tig i Isa a "Aden a dowa a mama a miyakaotang ko dii mamagotang sa pirak. So isa
on na miyakaotang sa lima gatos a pelata a pirak, na so isa peman na lima polo.
42 Ogaid na kagiya di siran pekabayad a dowa na inirila iyan baden so otang iran. Na,
antawaa ko dowa oto kataw i lebi a kebabaya ko miyagotang kiran?"
43 “Aya pamikiran ko ron," a inisembag i Simon, "na so kiyarilaan iyan a mala i otang."
"Benar so sembag ka," a tig i Isa.
44 Na diningilan iyan so babay na pitero iyan ki Simon a "Miyailay ngka angkai a babay?
Somiyoled ako sa walay ngka na da ako ngka begi sa ig a ipagonab sa manga ai aken,
ogaid na miyabasa iyan a manga lo so manga ai aken na inisising iyan on a bok iyan.
45 Da ako ngka salama a arek, ogaid na giyangkai a babay na pepagarekan iyan den a
manga ai aken ipoon ko kiyapakaoma ko.
46 Da ngka lanai a olo aken, ogaid na liyanaan iyan sa lana mamot a manga ai aken.
47 Kagiya ka maoto na teroon ko reka a kiyarilaan den so madakel a manga dosa niyan a
aya kiyasabapan ko mala a kababaya iyan. Ogaid na so taw a kiyarilaan sa maito na maito
mambo so kababaya iyan."
48 Na pitero i Isa ko babay a "Kiyarilaan den so manga dosa ngka."
49 Na so manga ped a manga banto na tig iran sa manga ginawa iran a "Antawaa si aki ini
a pekarila sa manga dosa?"
50 Na pitero i Isa ko babay a "So paratiyaya ngka na aya reka miyakasabet. Baling ka a
makalilintad a ginawa ngka."
LOKAS 8
So manga Babay a Miyamangonot ki Isa
Oriyan oto na inipanagad i Isa so mala maito a manga inged a dii mangosiyat ago
pepakalangkapen iyan so Mapiya a Totol makapantag ko Ndatoan o Allah. Moonot on so
sapolo ago dowa a sokbat
2 Ago so pen so ped a manga babay a miyapamakapiya ko kiyasooki kiran a saitan ago
manga gedamen. Siran si Mariyam a bebetowan sa Magdalina a ron miyakaliyo so pito a
saitan,
3 Si Yowana a karoma i Kosa a komikibir ko walay i Hirod, ago si Sosana, ago madakel
pen a ped a manga babay a pepagperen iran si Isa ago so manga sokbat iyan a poon ko
manga tamok iran.
So Bayambayanan makapantag ko Peseod
4 Madakel a manga taw a poon ko manga pagingedingedan a miyamanong ki Isa, na
kagiya matimo siran na piyanotol iyan kiran angkai a bayambayanan:
5 “Aden a mama a somiyong ko lopa iyan ka seod sa oniin. Sii ko kapeseod iyan na so
ped ko oniin na miyaolog ko lalan, na pindapodapoan o manga taw ago piyanoka o manga
papanok.
6 Miyaolog so ped on sii ko saliwaton a lopa, na so den so kiyalonaw niyan na miyalayon
ka di maoorameg so bote.
7 So ped ko oniin na sii miyaolog ko manga soroken a otan na mito siran merengan, na so
otan na kiyatanongan iyan so pamomolan.
8 Na so sabagi ko oniin na miyaolog ko masibokar a lopa, na kagiya makatoa na
miyamangonga sa mbabagatos." Kagiya matero ai i Isa na inipananalo niyan a "So aden a
tangila niyan a ipemakineg iyan na pamakineg baden!"
So Antap o manga Bayambayanan
9 Iniise o manga sokbat iyan ki Isa o antonaa i maana ngkoto a bayambayanan.
10 Na somimbag si Isa a "So kasabota ko manga pageemaan makapantag ko Ndatoan o
Allah na inibegay rekano den, ogaid na so ped a taw na so di aken kiran dii teroon na
pepakaokiten aken ko manga bayambayanan. Aya sabap iyan na
'an siran makapangilailay a di siran bo pekakilala,
 ago an siran makapamakineg a di siran bo pekasabot.'
So Osayan ko Bayambayanan makapantag ko Peseod
11 “Giyai i maana o bayambayanan: so oniin na giyoto so katero o Allah.
12 So oniin a miyanga oolog ko lalan na giyoto so manga taw a miyamakineg ko katero,
ogaid na miyakaoma so Iblis na inagaw niyan so katero a poon ko manga poso iran kaan
siran di pekaparatiyaya ago di kesabet.
13 So oniin a miyanga oolog ko saliwaton a lopa na giyoto so manga taw a amay ka
pemakinegen iran so katero na terimaan iran a mabababaya siran ogaid na da ini
makambekaw ko poso iran. Peparatiyaya siran sa di bo matey, ogaid na amay ka
penepengan na pemangawa siran on.
14 So oniin a miyanga oolog ko manga soroken na giyoto so pepamakineg ko katero,
ogaid na so manga awid a akal, so manga kakawasaan, ago so kadodoniyai a manga
kabaya sangkai a kapepaginetaw iran na pemakatanong ko katero na di den kelotoan so
onga iran.
15 So oniin ko masibokar a lopa na giyoto so pepamakineg ko katero na tatagoon iran ko
mapiya ago maontol a poso iran, na ipeteros iran den taman sa mamangonga.
So Itatapok a Palitaan
16 “Da a taw a petentem sa palitaan a ba niyan tongkopa, o di na ba niyan betaden ko
didalem a katri, ka imbatog iyan baden sa poro kaan makailay sa maliwanag so
pepemanoled ko walay.
17 Ka so langon a isosolen na kepayag bo, ago so langon a pageemaan na ketokawan bo
ago kerinayag.
18 Kagiya ka maoto na iiktiyar kano ko kapepamakineg iyo. Ka so aden a rek iyan na
kebegan pen, ogaid na so da a rek iyan na apiya so ibibilang iyan a rek iyan na kowaan
on."
So Ina i Isa ago so manga Pagari niyan
19 Mandiyadi na somiyong ki Isa so ina iyan ago so manga pagari niyan a mama, ogaid
na da siran on makaobay sabap ko kadakel o manga taw.
20 Na aden a mitero on ki Isa a "Si ina a ka ago so manga pagari ngka na kititindeg sa
liyo a kebaya siran reka makipegilaya."
21 Pitero kiran langon i Isa a "Aya ina aken ago manga pagari aken na siran oto a
pepamakineg ko katero o Allah ago petoman on."
Siyaparan i Isa so Barabarat
22 Miyakaisa a gawii na miyageda si Isa ko awang a ped o manga sokbat iyan, na pitero
iyan kiran a "Romipag tano ko ranaw, " na tomiyolak siran.
23 Sii ko di ran dii kapelayalayag na tiyorog si Isa. Na somiyamber so tanto a mabager a
ndo sa ranaw na pekepeno so awang a ig, na tanto siran a miyamiligro.
24 Miyobay ki Isa so manga sokbat iyan na piyokaw iran a tig iran on a "Kadnan,
Kadnan, magaan tano den migaled!"
Mimbowat si Isa na siyaparan iyan so ndo ago so ig a dii mbegel sa manga ala. Na
gominek so ndo ago so manga begel na lomingen den.
25 Na pitero iyan ko manga sokbat a "Anda den so paratiyaya niyo?"
Na miyalek siran ago miyamemesa na iniise o oman i isa ko ped iyan a "Antawaa ini a
mama? Apiya so ndo ago so ig na pesogoon iyan na petoman siran rekaniyan?"
Piyakapiya i Isa so Mama a Sosookan
26 Tomiyaros siran lomayag roo sa inged o manga Girasin roo ko sabala a ranaw a Galili.
27 So kiyatepad i Isa sa lopa na inalaw sekaniyan o mama a sosookan a manga saitan a
poon ko siti. Miyatey den na da den nditar angkai a mama ago da den makabaling sa
walay, ka sii gegenek ko manga koba.
28 Kagiya mailay niyan si Isa na kominisek sekaniyan, na gomipe ko hadapan iyan a
inilalis iyan sa matanog a "Hey Isa, Wata o Allah a Lebi a Maporo, antonaa i pagangin ka
raken? Pengnin ko reka a di ako ngka perasaya!"
29 Pitero iyan ai ka siyogo i Isa so saitan a liyo ko mama. Ka lalayon sekaniyan ipepaar o
saitan, na apiya pen pepagipaten a papatongen a rantay a manga lima niyan ago manga ai
na pekeredot iyan baden so manga rantay, na ipendendeg sekaniyan o saitan ko mitataog a
manga darpa.
30 Iniise rekaniyan i Isa a "Anta i ngaran ka?"
Inisembag iyan a "Sagorompong," ka madakel a manga saitan a somosook rekaniyan.
31 Na miyangangampedian ki Isa so manga saitan sa di niyan siran sogoon sa kasong iran
ko landeng a da a pitetamanan a kadalem iyan.
32 Marani sangkoto a darpa na aden a talon roo a manga baboy a pepangangan ko silid o
bobongan, na inakol o manga saitan ki Isa a peroon iyan a kapakasook iran ko manga
baboy. Miniyog si Isa,
33 Na giyoto a mililiyo so manga saitan ko mama na miyamanook siran ko manga baboy.
Na minggagaan siran malalagoy ko silid na miyanga oolog ko pampang o ranaw na palaya
siran den miyanga aled.
34 So manga tomatagikor ko manga baboy na kiyabantayan iran so miyanggolaola o
manga baboy, na miyalalagoy siran ago piyamanotol iran ko siti ago sii ko dii
pagonayonayan.
35 Miyamanong roo so manga taw ka pagilain iran angkoto a miyanggolaola. Kagiya
makaoma siran ki Isa na miyailay iran a moontod ko obay a ai i Isa so mama a miyakaliyo
ron so manga saitan a ndiditar sekaniyan ago miyakapiya i pamikiran, na miyanga alek
siran.
36 Siran oto a miyakamasa ko kiyapakapiyaa ko sosookan a mama na piyanotol iran ko
manga taw a somiyong roo.
37 Na so langon angkoto a madakel a taw a poon ko inged o manga Girasin na inakol iran
ki Isa a awai niyan siran, ka riyaot siran o tanto a kalek. Sabap roo na miyageda si Isa ko
awang ka kesoy sa sabala a ranaw.
38 So mama a lominiyo ron so manga saitan na piyangni niyan ki Isa a makaonot on,
ogaid na piyakabaling i Isa a tig iyan a
39 “Kasoy ka ko walay ngka na panotola ngka so pinggolaola reka o Allah." Na
komiyasoy sekaniyan na piyakalangkap iyan ko solesoled a siti so pinggolaola rekaniyan i
Isa.
So Wata i Yairos ago so Babay a Tetalogedam
40 Kagiya makakasoy si Isa ko sabala a ranaw na miyababaya so madakel a taw sa
kiyatarimaa iran on, ka pakatatalingomaan iran langon.
41 Samaoto na miyakaoma on so isa a mama a bebetowan sa Yairos a olowan sa
sinagoga, na somiyodiyod sekaniyan ko hadapan i Isa na piyangni niyan on a somong ko
walay niyan
42 Ka pakapapatain so botong a wata iyan a babay a manga sapolo ago dowa ragon a idad
iyan.
Sii ko kapesong roo i Isa na madakel a manga taw a makarorompir rekaniyan.
43 Lomolook kiran so isa a babay a di on keda so kaperogoi ron ko miyakasapolo ago
dowa ragon. Miyanggasto niyan den so langon o tamok iyan ko kapepakipamolong iyan,
ogaid na da a pamomolong a ba niyan miyapakapiya so babay.
44 Na miyobay sekaniyan ko talikodan i Isa na siko iyan so sagayadan o kimon iyan, na
sakotika den a gominek so kapendogayas o rogo iyan.
45 Iniise i Isa a "Antawaa i somiko raken?"
Kagiya makapewal siran langon na tig i Pidro a "Kadnan, madakel a manga taw a
lomilibet reka a makarorompir reka."
46 Ogaid na pitero i Isa a "Aden a somiko raken, ka miyagedam aken a lominiyo raken a
kabatowa."
47 Kagiya mailay o babay a kiyatokawan den so pinggolaola niyan na miyobay ki Isa a
sarta a tatabaden. Gomipe sekaniyan ko ai niyan na piyanotol iyan ko kamamasaan o
langon oto a taw o ino niyan sekoa ago so kiyapakapiya niyan sa sakotika.
48 Na pitero rekaniyan i Isa a "Wata aken, so paratiyaya ngka na aya ngka inipakabager.
Baling ka a lomilintad."
49 Sii ko di sii pen dii kateroa i Isa na aden a miyakaoma a poon ko walay o olowan sa
sinagoga, na pitero iyan ki Yairos a "Miyatay den so wata a ka. Di ngka den dii tekora so
Goro."
50 Miyaneg ai i Isa na pitero iyan ki Yairos a "Di ka pekelek. Paratiyaya ka baden, ka
pekabager so wata a ka.'
51 Kagiya makaoma si Isa ko walay i Yairos na da a ba niyan on piyakasoled a ped iyan a
rowar ki Pidro, si Yahiya, si Santiyago ago so ama o wata ago so ina iyan.
52 So langon a taw sii ko walay na dii nggogoraok ago dii ndidiyagaw sabap ko wata.
Ogaid na tig i Isa a "Di kano penggoraok; da matay so wata, ka totorogen baden."
53 Na inikekala iran si Isa, ka katawan iran a miyatay den so wata.
54 Ogaid na tiyayongan i Isa a lima niyan na tiyalowan iyan a tig iyan a "Wata ko,
mbowat ka!"
55 Na komiyasoy so niyawa niyan na sarta den a mimbowat. Na inisogo kiran i Isa a
began so wata sa pangenengken.
56 Tanto a miyamemesa so manga lokes iyan, ogaid na pisana kiran i Isa a di iran
petetaroa ko apiya antawaa so miyanggolaola.
LOKAS 9
Siyogo i Isa so Sapolo ago Dowa a Sokbat
Tinimo i Isa so sapolo ago dowa a sokbat iyan na bigan iyan siran sa kabatowa ago kapaar
sa kapakaliyowa ko langon a saitan ko kisosookan ago so kapamolongi ko manga
gedamen.
2 Na piyakalalakaw niyan siran sa kapakalangkapa iran ko Ndatoan o Allah ago an iran
mapamakapiya so pepanga sasakit.
3 Pitero iyan kiran a "Sii ko kapelalakaw niyo na di kano pagawid sa apiya antonaa; di
kano pagawid sa teken, o di na pontir, o di na pangenengken, o di na pirak, aya pen o ba
so isembi iyo a nditaren.
4 Apiya anda a walay a pekabolosen kano ron na roo kano den taman sa mawa kano
sangkoto a inged.
5 Na apiya anda a di kano terimaan o manga taw ron na awai niyo angkoto a inged na
popoga niyo so bayanek ko manga ai niyo sa kapelalangi niyo kiran."
6 Na gomiyanat so manga sokbat a ipepanagad iran so oman i inged a pepakalangkapen
iran on so Mapiya a totol ago pepamakapiyaan iran so pepanga sasakit ko apiya anda.
Kiyalibogan si Hirod
7 Si Hirod a aya ndadato sa Galili na miyaneg iyan so langon ai a dii nggolaolaan na tanto
sekaniyan a kiyalibogan, ka dii teroon o ped a taw a miyaoyag bo si Yahiya a poon ko
miyamatay.
8 So pen so ped na di iran dii teroon a miyakagemaw so Iliyas, na tig o manga ped a
miyaoyag bo so isa ko miyanga oona a nabi.
9 Ogaid na tig i Hirod a "Piyakipotaan aken sa olo si Yahiya, na antawaa bes angkai a
mama a madakel a manga nganin a pekeneg aken makapantag rekaniyan?" Na
sisingayoon i Hirod a kailaya niyan ki Isa.
Piyakakan i Isa so Lima nggibo a Taw
10 Kagiya makakasoy ki Isa so manga siyogo iyan na piyanotol iran on so langon a
miyanggolaola iran. Na piyakaonot iyan siran na somiyong siran sa da a ped iran ko isa a
siti a bebetowan sa Bitsaida.
11 Ogaid na kiyatokawan ai o madakel a taw na miyamanondog siran rekaniyan. Initapi
siran i Isa na pitero iyan kiran so makapantag ko Ndatoan o Allah, na piyamakapiya niyan
pen so pepanga sasakit.
12 Sii ko kaperimon iyan den na miyobay ki Isa so sapolo ago dowa a sokbat a tig iran a
"Pakalalakawa ngka angkai a madakel a taw ko melilibeta rektano a manga inged ago dii
pagonayonayan kaan siran on makapangowa sa pangenengken ago ron mamakaiga, ka
sisii tano sangkai a mitataog a darpa."
13 Na pitero kiran i Isa a "Sekano den i pamegay kiran sa kekan iran."
Tig iran a "Lima timan bo a paan ago dowa timan a seda a sisii rekami. Ba ngka kabaya a
lomalakaw kami ago mamasa sa pangenengken a pekikan ko langon ai a manga taw?" (14
Ka manga lima nggibo a manga mama a ndodoo.)
Ogaid na pitero i Isa ko manga sokbat iyan a "Pakaontoda niyo siran a pelompolompoken
siran sa manga ndilima polo."
15 Pinggolaola ini o manga sokbat na piyakaontod iran siran langon.
16 Kinowa i Isa so lima timan a paan ago so dowa a seda na lomiyangag sa langit ago
miyanalamat. Na piyangopak iyan so paan ago so manga seda na inipamegay niyan ko
manga sokbat an iran mipagana ko madakel a taw.
17 Na palaya siran den komiyan ago miyanga oosog, na piyanimo o manga sokbat so
miyasama iran na minipeno ko sapolo ago dowa a reban.
So Piyayag i Pidro makapantag ki Isa
18 Miyakaisa a gawii sii ko kapepangangarapan i Isa a sekaniyan bo, na miyobay
rekaniyan so manga sokbat iyan. Na iniise iyan kiran a "Antawaa kon ako a kabasa o
manga taw?"
19 Pitero iran a "Seka kon si Yahiya a Pananalawat, na pitero o manga ped a seka si
Iliyas, na so pen so ped na tig iran a isa ka ko miyanga oona a nabi a miyaoyag bo."
20 Na iniise kiran i Isa a "Sekano, antonaa i mapetero iyo o antawaa ko?"
Somimbag si Pidro a "Seka so Al Masih a siyogo o Allah."
21 Na liyalangan siran i Isa sa di iran ai petetaroa ko apiya antawaa.
Inaloy i Isa so Kakerasay ago Kapetay niyan
22 Na tig iyan pen a "So Wata o Manosiya na disomala a madakel a ikerasay niyan, na di
sekaniyan terimaan o manga pelokelokesen o manga Yahodi, ago so manga poporo a
imam ago so manga goro ko Kitab. Mbonoon sekaniyan na keoyag bo sii ko ikatelo
gawii."
23 Na pitero iyan ko langon o manga taw a ""O aden a kebaya raken tomondog na
disomala a itolak iyan a ginawa niyan ago posain iyan so kros iyan oman gawii ago
pegonot raken.
24 Ka apiya antawaa i kebayaan iyan somabet so kaoyagoyag iyan na pelagaan iyan
baden. Ogaid na apiya antawaa i iperila iyan so kaoyagoyag iyan sabap raken na kesabet
iyan.
25 O miyakowa o taw so dalem a doniya a sarta a miyalaga o di na minisangkop a ginawa
niyan na antonaa i miyanggona niyan on?
26 Apiya antawaa i ikeya ako niyan ago so manga katero aken na ikeya sekaniyan mambo
o Wata o Manosiya amay ka makaoma a misasarta on so bantogan iyan ago so bantogan o
Ama ago so soti a manga malaikat.
27 Teroon ko rekano a mataan den a aden a ped ko makadadarpa sii a kemasaan iran so
Ndatoan o Allah sa di iran pen kapatay."
So Kiyasalin o Paras i Isa
28 Kagiya mamakawalo den gawii ko kiyateroa niyan sii na tomiyakedeg si Isa ko palaw
ka pengangarapan, na piyakaonot iyan si Pidro, si Yahiya ago si Santiyago.
29 Sii ko kapepangangarapan iyan na miyasalin so paras iyan, na kominindat so manga
nditaren iyan sa kapoti iyan.
30 Na minitekaw a miyakagemaw so dowa kataw a mama a si Mosa ago si Iliyas a dii
makimbitiyarai ki Isa.
31 Maririnayag so bantogan iran na aya iran dii mbibitiyaraiyan na so kapatay i Isa a
disomala a keokitan iyan roo sa Yarosalim.
32 Si Pidro ago so manga ped iyan na tanto siran a piyangepan a torog, ogaid na kagiya
mamakanaw siran na miyailay iran so bantogan i Isa ago so dowa kataw a tomitindeg a
maabay ron.
33 Sii ko kapagawai den angkoto a dowa kataw ki Isa na pitero rekaniyan i Pidro a
"Kadnan, mapiya kagiya sisii tano. Magembaal kami sa telo a lawig, a so isa on na para
reka, so isa on na para ki Mosa, na so isa on na para ki Iliyas." (Ogaid na di katawan i
Pidro i di niyan dii teroon.)
34 Sii ko di niyan pen dii katero na miyakagemaw a gabon na siyayapan iyan siran, na
miyanga alek so manga sokbat ko kiyalibeta kiran o gabon.
35 Miyakapoon a sowara ko gabon a tig iyan a "Giyai so Wata aken a pinili aken.
Pamakinega niyo sekaniyan!"
36 Kagiya makatero so sowara na miyailay iran a si Isa na da a ped iyan. Sa masa oto na
piyagma ini o manga sokbat, ka da iran tetaroa ko apiya antawaa so kiyamasaan iran roo.
Piyakapiya i Isa so Wata a Sosookan
37 Kagiya talondog a gawii na tomiyondagay siran ko palaw na inalaw si Isa o tanto a
madakel a taw.
38 Na miyananalo so isa a mama a lomolook kiran a tig iyan a "Goro, kapedipedi ka bo
na ilaya ngka a wata aken ai a mama, ka aya ko bo wata.
39 Pepakapasangan sekaniyan o saitan a sarta a pekisek, na di niyan dii pakatetaliyaan a
lawas iyan ago pendidi a ngari iyan. Di ketey a katataregi niyan on ka lalayon iyan
peperanegen.
40 Piyangni aken ko manga sokbat ka a pakaliyowa iran na da iran magaga."
41 Na pitero kiran i Isa a "Sekano a da a paratiyaya niyan ago mategas i olo a manga taw.
Ay katey pen a disomala a kipageepedaan aken rekano ago kapanginginsabari rekano?"
Na pitero iyan ko mama a "Wita ngka sii so wata a ka."
42 Kagiya pepakarani so wata na inilampes o saitan, na piyakatetaliya iyan a lawas iyan.
Ogaid na siyaparan i Isa so saitan, na sarta a piyakapiya niyan so wata na piyalad iyan ko
ama iyan.
43 Na palaya siran miyamemesa ko kala i gees o Allah.
Inaloy peman i Isa so Kapetay niyan
Sii ko di ran dii kapamemesa ko langon a pinggolaola i Isa na pitero iyan ko manga
sokbat iyan a
44 “Tanodi niyo angkai a peteroon ko rekano. So Wata o Manosiya na peladen ko kapaar
o manga taw."
45 Ogaid na da iran sabota i maana angkoto a pitero iyan. Piyagma ini kiran kaan iran di
kesaboti, na inikalek iran o ba iran on isean so makapantag sii.
Antawaa i Lebi a Mala
46 Mipoon ndadaowai so manga sokbat o antawaa i lebi kiran a mala.
47 Katawan i Isa so mapipikir iran na kominowa sekaniyan sa wata na piyakatindeg iyan
ko obay niyan,
48 Na pitero iyan kiran a "Apiya antawaa i terima sangkai a wata sii ko ingaran aken na
saken i terimaan iyan. Na so terima raken na terimaan iyan mambo so somiyogo raken.
Ka saden sa ibababa iyan a ginawa niyan ko kalangolangon iyo na aya lebi a mala."
So kena a ba Rekano Somosopak na Tomatampil Rekano
49 Pitero i Yahiya a "Kadnan, miyakailay kami sa mama a pepakaliyo ko manga saitan sii
ko ingaran ka, na tipengan ami somapar sekaniyan ka kena a ba rektano maaped."
50 “Di niyo pesepari," a tig i Isa, "ka so kena a ba rekano somosopak na tomatampil
rekano."
So isa a Inged sa Samariya a da Tarima ki Isa
51 Sii ko kapepakarani den o masa a kibayaon ki Isa sa kasorgaan na piyasad iyan sa
ginawa niyan a song sa Yarosalim.
52 Somiyogo sekaniyan sa manga sogo a miyaona rekaniyan, na somiyong siran ko isa a
inged sa Samariya, ka petiyagar siran roo ko kapekaoma niyan.
53 Ogaid na so manga magiinged roo na da iran tarimaa si Isa, ka marayag a pegantap
sekaniyan sa Yarosalim.
54 Kagiya mailay ai o manga sokbat a si Santiyago ago si Yahiya na tig iran a "Kadnan,
ba ngka kabaya a isogo ami a moran sa apoy a poon sa langit kaan siran mabinasa?"
55 Ogaid na dominingil kiran si Isa na pimbongetan iyan siran,
56 Na tomiyaros siran den lomalakaw roo ko salakaw a inged.
So manga Taw a Kebaya Mamangonot ki Isa
57 Sii ko kapelalakaw iran ko lalan na pitero o isa a mama ki Isa a "Magonot ako reka
apiya anda ka song."
58 Pitero rekaniyan i Isa a "So manga tingkalong na aden a manga lekowa iran, ago so
manga papanok na aden a manga salag iran. Ogaid na so wata o Manosiya na da den a
darpa a keigaan iyan."
59 Na pitero i Isa ko salakaw a mama a "Pegonot ka raken."
Ogaid na tig o mama a "Kadnan, peroa ngka a mbaling ako a daan, ka ipelebeng aken so
ama aken."
60 Somimbag si Isa a "Awai ngka so miyamatay, ka kilebeng iran so miyamatay kiran.
Ogaid na seka den, na lalakaw ka na pepangosiyaten ka so makapantag ko Ndatoan o
Allah."
61 Na pitero o ped a taw a "Magonot ako reka, Kadnan, ogaid na peroa ngka a magodas
ako a daan ko pamiliya ko."
62 Na pitero rekaniyan i Isa a "Apiya antawaa i mipoon ndado a lalayon iyan pegilain so
malilikod iyan na kena a ba mapapatot ko Ndatoan o Allah."
LOKAS 10
Siyogo i Isa so Pito Polo ago Dowa
Oriyan ai na miyamili si Isa sa pito polo ago dowa a ped a manga mama na piyakalalakaw
niyan sa kangginadowa a piyakaona niyan ko oman i inged ago darpa a magaan iyan
songowan.
2 Pitero iyan kiran a "Madakel a peragonen, ogaid na mainot so di ron dii nggagalebek.
Kagiya ka maoto na pangangarapan kano ko Kadnan a kirek ko peragonen sa pakasongen
iyan on so ped pen a gomagalebek a makaperagon on.
3 Lalakaw kano den, na tanodi niyo a pesogoon ko sekano a datar o manga nati a bilibili
sii ko look o manga wawaraw a aso.
4 Di kano pagawid sa pirak, pontir, o di na tinilas, na di kano tereg lomalakaw sa
kaperamata niyo a bitiyara ko apiya antawaa.
5 “Apiya anda a walay i mbolosan iyo na onai niyo tero a 'Pengnin ko a makalintad
angkai a walay.'
6 O aden a mababaling roo a pekebabayaan iyan so kalilintad na ketatap on so salam iyo,
ogaid na o da, na kesoy rekano baden so salam iyo.
7 Sii kano tareg sangkoto a walay, na kan kano ago inom kano ko ipegana iran rekano, ka
so gomagalebek na patot a sokayan. Di niyo pakapetetepasaa so manga walay.
8'Apiya anda a siti i songowan iyo a ron kano iran terimaa, na kana niyo so apiya antonaa
i ipegana iran rekano.
9 Pamakapiyaa niyo so pepanga sasakit sangkoto a siti na teroa niyo ko manga taw roo a
'Miyakarani rekano den so Ndatoan o Allah.'
10 Ogaid na apiya anda a siti i songowan iyo a di kano iran roo terimaan na liyo kano ko
poblasiyon na teroa niyo a
11'Apiya so bayanek ko inged iyo a domedeket ko manga ai ami na sisingen ami sa
kapelalangi ami rekano; ogaid na tanodi niyo a miyakarani den so Ndatoan o Allah.'
12 Teroon ko rekano a sii ko gawii a kapengokom na lebi pen a makep so kandanega ko
manga taw sa Sodom a di so kandanega ko manga taw sangkoto a siti.
So manga Inged a da Pamaratiyaya
13 “Kemorkaan kano a manga taw sa Korasin, ago kemorkaan kano san sa Bitsaida, ka so
manga ala i kabatowa a galebek a miyanggolaola rekano san, na o miyanggolaola roo sa
Tiro ago sa Sidon na miyatey den o kowan a kiyatalikodan iran so manga dosa iran a
pepakiilay iran ai ko kaoontod iran a somosolot sa sako ago pepirikan iran sa manga ombi
a manga olo iran.
14 Sii ko gawii a kapengokom na lebi pen a makep so kandanega ko manga taw sa Tiro
ago sa Sidon a di so kandanega rekano.
15 Sekano mambo roo sa Kapirnaom, ba kano kipangkat sa taman sa kasorgaan? Kena,
ka pagologen kano baden roo sa kanarakaan!"
16 Na tig i Isa ko manga sokbat iyan a "So pepamakineg rekano na saken i
pepamakinegen iyan, na so di rekano terima na saken i di niyan terimaan, na so telikod
raken na telikodan iyan so somiyogo raken."
So Kiyakasoy o Pito Polo ago Dowa
17 Oriyan iyan na miyakakasoy so pito polo ago dowa kataw a mama a mabababaya siran,
na pitero iran a "Kadnan apiya so manga saitan na miyakimbaya rekami igira a
piyamanogo ami siran sii ko ingaran ka."
18 Somimbag si Isa a "Miyailay aken so Iblis a domimbeng a datar o kilakilat a poon sa
kasorgaan.
19 Bigan aken sekano sa kapaar sa kadapoi niyo ko manga nipay ago so manga orang, ago
so kapegesa niyo ko langon a kapakagaga o Ridoay, na da den a ba rekano pekasakit.
20 Ogaid na di kano kebabaya sabap sa miyakimbaya rekano so manga saitan, ka
kababaya kano baden sabap sa miyamangisorat so manga ngaran iyo roo sa kasorgaan."
Miyababaya si Isa
21 Samaoto na tanto a miyababaya si Isa a nggolalan ko Soti a Roh, na tig iyan a "Hey
Ama a Kadnan sa kasorgaan ago giya doniya, pepodin ko seka, ka so pageemaan ka ko
manga somasabot ago manga oongangen na piyayag ka ko da a manga peleng iyan.
Mataan den, Ama, a pinggolaola ngka ini ka ikasosoat ka a kabaya a ka.
22 “So Ama aken na inisarig iyan raken so langon taman. Da a matao ko Wata a rowar ko
Ama, na da a matao ko Ama a rowar ko Wata ago so kebayaan o Wata a peyagan iyan
on."
23 Na somiyangor si Isa ko manga sokbat iyan na pitero iyan kiran a siran bo a
"Rarakmatan kano a pepakailay ko manga nganin a pekeilay niyo,
24 Ka teroon ko rekano a madakel a manga nabi ago manga dato a kebayaan iran milay so
pekeilay niyo, ogaid na da iran mailay. Na kebayaan iran maneg so miyaneg iyo, ogaid na
da iran ai maneg."
So Bayambayanan makapantag ko Mapiya a Taw sa Samariya
25 Miyakaisa a gawii na tominindeg so isa a goro ko Kitab sa katepengi niyan ki Isa.
Iniise iyan on a "Goro antonaa i disomala a penggolaolaan ko kaan ako makatarima sa
kaoyagoyag a da a kaposan iyan?"
26 Tig i Isa a "Antonaa i misosorat ko Kitab? Andamanaya i kiyasabota ngka on?"
27 Somimbag sekaniyan a "Kababayai ngka so Kadnan a Tohan ka sa iklas ko poso ngka,
ago iklas ko niyawa ngka, ago iklas ko bager ka, ago iklas ko iman ka, na kababayai ngka
so siringan ka a datar a ginawa ngka."
28 Tig i Isa a "Osto so inisembag ka. O nggolaolaa ngka ini na keoyag ka."
29 Ogaid na kabaya angkoto a goro a makilala sekaniyan a maontol, na iniise iyan ki Isa a
"Antawaa bes i siringan aken?"
30 Inisembag i Isa a "Aden a mama a pelalakaw a poon sa Yarosalim ka pesong sa
Yariko, na inayanan sekaniyan o manga tanganiyaya. Likasan iran, na kagiya maperaneg
iran na inawaan iran a samabo di petay.
31 “Miyasalak a aden a imam a pegokit sangkoto a lalan, na kagiya mailay niyan angkoto
a mama na siyagadan iyan baden a sii miyokit ko sabala a kilid o lalan.
32 Datar oto mambo a miyakaoma roo so isa a Libitiyo, na kagiya mailay niyan so mama
na ba niyan den mambo siyagadan ko sabala a kilid o lalan.
33 “Ogaid na aden a Isamariyan a pelalakaw roo a miyaoma niyan angkoto a mama, na
kagiya mailay niyan na inikapedi iyan.
34 Inobay niyan so mama na inododan iyan sa lana ago arak so manga pali iyan ago
biyongkosan iyan. Piyakakoda iyan ko koda iyan na inowit iyan ko walay a pembolosan
na pitebal iyan.
35 Kagiya mapita na bigan iyan sa dowa a timan a pelata a pirak so komikibir ko
pembolosan, na iniinsarat iyan on a 'Siyapa ngka a angkai a mama na amay ka komasoy
ako sii bo na beyadan ko seka ko miyanggasto ngka a di sii ketarotopan.' "
36 Tig pen i Isa a "Antawaa sangkoto a telo kataw i pipikiren ka a tomiyoman ko okitokit
ko kasisiringana ko mama a inayanan o manga tanganiyaya?"
37 Na tig o goro a "So komiyapedi on."
Tig i Isa a "Lalakaw ka den na nggolaola ka mambo sa datar oto."
Inibentel i Isa si Marta ago si Mariyam
38 Sii ko kapeteros lomlalakaw i Isa ago so manga sokbat iyan na miyakaoma siran ko isa
a inged a aden a babay ron a aya ngaran iyan na si Marta, na piyakabolos iyan si Isa ko
walay niyan.
39 Aden a pagari niyan a babay a bebetowan sa Mariyam, na miyontod sekaniyan ko obay
o ai o Kadnan a pepamakineg ko di niyan dii teroon,
40 Ogaid na matetembang si Marta ko madakel a manga galebek iyan. Na miyobay si
Marta ki Isa a tig iyan a "Kadnan, ba ngka da tagoa sa ginawa a ba ako baden pepegilaya
o pagari aken ko di aken dii kanggolaolaa ko langon o manga galebek sa walay? Teroa
ngka on a ogopi ako niyan!"
41 “Marta, Marta," a tig o Kadnan, "pepakaawiden ka a akal ka ago pekelalongan ka ko
madakel a manga nganin,
42 Ogaid na isaisa bo a di mipendarainon. Miyapili i Mariyam so lebi a mapiya, na di ron
den keagaw."
LOKAS 11
So Ndao i Isa makapantag ko Kapangangarapan
Miyakaisa a gawii na pepangangarapan si Isa roo ko isa a darpa. Kagiya makapasad
mangangarapan na pitero on o isa ko manga sokbat iyan a "Kadnan, pangendaon ka
rekami so kapangangarapan a datar o kiyapangendaowa i Yahiya ko manga sokbat iyan."
2 Pitero kiran i Isa a 'Igira a pepangangarapan kano na teroa niyo a
'Hey Ama,
Pengnin ko a kapagaadatan so soti a ingaran ka;
makatalingoma so Ndatoan ka.
3 Began ka rekami sa oman gawii
so pangenengken a kailangan ami sangkoto a gawii.
4 Rilai kami ngka ko manga dosa mi
a datar mambo o kaperilai ami ko langon o miyakasela rekami.
Na di kami ngka pekigawiin.' "
5 Pitero pen i Isa ko manga sobbat iyan a "Ibarat na aden a isa rekano a song ko walay o
ginawai niyan sii ko kiyalooki ko gawii, na peteroon iyan on a 'Hey pagariya, otangi ako
ngka sa telo timan a paan,
6 Ka miyakaoma ko walay aken so layok aken sii ko kapelalakaw niyan, na da den a
mipegana ko ron.'
7 Na giyoto a isembag rekaniyan o ginawai niyan sa soled a walay a 'Di ako ngka
pesemoka! Kiyalekeban den so pintoan, na miyakaiga kami ago so manga wata aken. Di
ako makapembowat sa ba ko seka on begi.'
8 Na teroon ko rekano," a tig i Isa, "a apiya pen di den pembowat so ginawai niyan sa
kambegi niyan on sabap bo ko di ran dii kangginawai, na pembowat sekaniyan den sabap
ko kipetarosen o mama ko kapepamangni niyan, na mbegan iyan sa apiya antonaa i
kebayaan iyan.
9 “Kagiya ka maoto na teroon ko rekano a pepamangni kano baden ka kebegan kano;
mbabanog kano ka pekatoon kano; pepanonotok kano ko pintoan ka pelekaan rekano.
10 Ka oman i isa a pepamangni na mbegan, na so dii mbabanog na pekatoon, na so
pepanonotok ko pintoan na pelekaan ai rekaniyan.
11 “Ba aden a isa rekano a kiwata a mbegan iyan sa nipay so wata iyan a pepemangni ron
sa seda?
12 O di na ba ngka sekaniyan mbegi sa orang o pepamangni sa orak a manok?
13 Ka apiya pen o manga rarata kano i olaola na matao kano megay sa manga pipiya a
pamemegayan ko manga wata iyo. Kagiya ka maoto na taralebi pen a imbegay rekano o
Ama iyo a ndodoo sa kasorgaan so Soti a Roh ko siran oto a pepamangni ron."
Si Isa ago so Dato o manga Saitan
14 Samaoto na piyakaliyo i Isa so isa a saitan a somosook ko mama a amang, na kagiya
makaliyo den so saitan na miyakatero so mama na miyamemesa so madakel a taw.
15 Ogaid na pitero o ped kiran a "Pepakaliyon iyan so manga saitan a nggolalan ko
kapaar o Iblis a dato o manga saitan."
16 Aden a manga ped a tipengan iran si Isa, ka piyamangni iran on a pakiilain iyan kiran
so piyakamemesa a nanao a poon sa kasorgaan.
17 Ogaid na katawan i Isa so mapipikir iran na pitero iyan kiran a "Oman i isa ka ndatoan
a maooparik a mamagonaya tidawa so manga taw ron na di kemboway; na oman i isa ka
walay a maooparik a mamagonaya siran sosopaka na kebinasa.
18 So mambo so Iblis, na o pesopaka niyan so ndadatoan iyan a manga saitan na
andamanaya i kakemboway o ndatoan iyan? Ka pitero iyo a pepakaliyon ko so manga
saitan a nggolalan ko kapaar o Iblis.
19 Na o pepakaliyowa ko ko manga saitan a nggolalan ko kapaar o Iblis na andamanaya i
kapepakaliyowa kiran o manga kaom iyo? Siran den i pekikilala sa manga ribat kano den.
20 Aya mataan na pepakaliyon aken so manga saitan a nggolalan ko kapaar o Allah, na
giyai i poriba sa miyakaoma rekano den so Ndatoan o Allah.
21 Amay ka so mabager a mama a nggogomaan piyapiya na pegipaten iyan so walay
niyan na di mapanekew so manga pagigimo niyan.
22 Ogaid na amay ka nggobat rekaniyan so lebi pen a mabager a di sekaniyan na kepeges
iyan angkoto a kiwalay na pagagaon iyan on so langon o gomaan a sasanaan iyan, na
pembagibagiin iyan so manga nganin a piteban iyan.
23 “So kena a ba raken tomatampil na makasosopak raken, na so di raken magogop
makipetimo na baden makapembelabelag."
So Kiyakasoy o Saitan
24 “Amay ka makaliyo so saitan ko lawas o taw na pegenebeneb ko manga darpa a
mamara a pembabanog sa kadekean iyan. O di ron pekatoon na peteroon iyan a 'Komasoy
ako baden ko andang a babalingan a inawaan ko.'
25 Amay ka makakasoy ron na maoma niyan a lompiyo ago matatanor.
26 Na melalakaw peroman na pekaonoten iyan so pito a ped a saitan a lebi pen a marata a
di sekaniyan, na pemanookan iran angkoto a taw na roo siran mbaling. Na marata so
kaposan a kapakambebetad iyan a di so miyaona."
27 Sii ko di sii dii kateroa i Isa na aden a babay a lomolook ko madakel a taw a
inipananalo niyan a "Rarakmatan so babay a mimbawata reka ago kiyasosowan ka!"
28 Ogaid na aya inisembag i Isa na "Aya lebi pen a rarakmatan na so siran oto a
pepamakineg ko manga katero o Allah ago petoman on!"
So Pangni ko Piyakamemesa a Nanao
29 Sii ko kapekelimod o madakel pen a manga taw ki Isa na pitero iyan a "Manga rarata
so manga taw a kapapantagan sangkai a masa! Pepamangni siran sa piyakamemesa a
nanao, ogaid na da den a imbegay kiran a nanao a rowar ko nanao ki Yonas.
30 Ka si Yonas na miyabaloy a nanao ko manga taw sa Niniba, na datar oto mambo a so
Wata o Manosiya na kebaloy a nanao ko kapapantagan imanto a manga taw.
31 “Sii ko gawii a kapengokom na magembowat so Bai sa Pagabagatan na ndewain iyan
so kapapantagan imanto a manga taw, ka lomiyalakaw sekaniyan a poon sa tanto a
mawatan kaan iyan mapamakineg so ongangen i Solaiman. Na sisii den imanto so lawan
pen ki Solaiman.
32 Sii ko gawii a kapengokom na pemangembowat mambo so manga taw sa Niniba na
ndewain iran so kapapantagan imanto a manga taw, ka piyamanalikodan iran so manga
dosa iran sii ko kiyanega iran ko kiyapangosiyat i Yonas. Na sisii den imanto so lawan
pen ki Yonas."
So Solo o Lawas
33 “Da a taw a petentem sa palitaan a ba niyan solenen, o di na ba niyan sapengi ko
asada, ka imbatog iyan sa poro kaan makailay sa maliwanag so pepamanoled roo.
34 So mata ngka na aya solo o lawas ka. O mapiya so manga mata ngka na kaliliwanagan
so intiro a lawas ka, ogaid na o marata so manga mata ngka na kalilibotengan so intiro a
lawas ka.
35 Kagiya ka maoto na iktiyari ngka o ba kalibotengi so kaliwanag a madadalem reka.
36 Sabap roo na amay ka kaliliwanagan so intiro a lawas ka a da den ba on kalilibotengan
na maliwanag den piyapiya a datar bo o kapelindawi reka o kasindaw o solo."
Diyaway i Isa so manga Parisi ago so manga Goro ko Kitab
37 Kagiya makapasad tero si Isa na biyoyo o isa a Parisi ko kaken. Na somiyoled
sekaniyan ko walay o Parisi na miyakipagatoang on.
38 Miyainengka o Parisi a da pangonab si Isa ko da niyan pen kakan, na miyamemesa
baden.
39 Na pitero rekaniyan o Kadnan a "Sekano a manga Parisi na pelompiyon iyo so liyo o
tagayan ago lapad, ogaid na sii ko soled iyo na mapepeno kano a kapanalimbot ago
kamarataan!
40 Manga lalong kano! So Allah a mimbaal ko liyo na ba di mambo mimbaal ko soled?
41 Ogaid na pamegan iyo a sadka ko manga miskin so sisii rekano na go bo malompiyo
so kalangolangon sii rekano."
42 “Kemorkaan kano a manga Parisi! Ka apiya so ba bo palapa a lagid o kemi ago anis
ago oman i pisosonan a leletean na di niyo dii ndiyakatan, ogaid na indadarainon iyo so
maontol a kokoman ago so kapekebabayai niyo ko Allah. Giyanan i patot a penggolaolaan
iyo a sarta a di niyo pendarainonen so ped a pesowaan.
43 “Kemorkaan kano a manga Parisi! Ka pekebabayaan iyo so isesenggay a manga
ontoda ko sinagoga ago so kapeselama rekano roo ko manga padian.
44 Kemorkaan kano! Ka datar kano bo o manga lebeng a da a manga toos iyan a dii
kandapodapoan o manga taw sa di iran katawan."
45 So isa ko manga goro ko Kitab na pitero iyan ki Isa a "Goro, so di ngka sii dii kateroa
na pegitowitoon kami ngka mambo."
46 Tig i Isa a "Kemorkaan kano mambo a manga goro ko Kitab! Ka pepakiawidan iyo ko
manga taw so manga awid a maregen a kapagawidi ron. Ogaid na sekano den na di niyo
siran pagogopan sii mawid sa apiya isa bo a kemer iyo.
47 Kemorkaan kano! Ka pepangembaal kano sa manga pipiya a kobor para ko manga
nabi, na so den so manga apo iyo na aya kiran miyamono.
48 Nggolalan sii na pepamataanan iyo a makaaayon kano ko pinggolaola o manga apo
iyo, ka siran i miyamamono ko manga nabi na sekano i pepangembaal ko manga kobor
iran.
49 Sabap sii na pitero o Allah sii ko ongangen iyan a 'Sogo ako kiran sa manga nabi ago
manga siyogo, na pemonoon iran so ped kiran, na so ped na setroon iran.'
50 “Sabap sii na isomariya ko kapapantagan imanto a manga taw so kiyapamonoa ko
langon o manga nabi ipoon ko kiyaadena sa doniya
51 A ipoon ko kiyabonoa ki Abil taman ko kiyabonoa ki Sakariyas a miyabono ko
pageletan o aparan ago so Timplo. Teroon ko rekano a mataan den a palaya den ai
isomariya ko kapapantagan imanto a manga taw.
52 “Kemorkaan kano a manga goro Kitab! Ka kinowa niyo so gonsi a ipeleka ko pintoan
a isoled ko katotokawi ko tito a benar. Da kano ron soled na peseparan iyo so siran oto a
kebaya on somoled."
53 Kagiya mapasad ai tero i Isa na tanto a kiyararangitan so manga goro ko Kitab ago so
manga Parisi. Na ipoon roo den na marangit a kaperidoa iran on, na madakel a
ipepangingise iran on
54 Ka petepengan iran a kapakipetero on ko midimanda iran on.
LOKAS 12
So Kinilalangen ko Kapagomanta
Sa kapapantagan oto na malilimod so bariboribo den a manga taw taman sa di siran dii
makandadapoay. Na mitero mona si Isa ko manga sokbat iyan a tig iyan a "Pananggilai
niyo so tapay o manga Parisi a so di ran dii kapamagomanta.
2 Oman i pageemaan na kepayag, na so langon a isosolen na ketokawan bo.
3 Sabap sii na saden sa pitero iyo sii ko maliboteng na keneg sii ko maliwanag, na saden
sa inipangetong iyo sii ko misosolen a rowang na pekalangkapen a poon ko poro o manga
walay.
Antawaa i Patot a Ikelek
4 “Teroon ko rekano, manga ginawai aken, a di niyo keleken so siran oto a pemakapatay
sa lawas na mapasad oto na da den a ped a mapenggolaola iran rekano.
5 Pekitokawan ko rekano o antawaa i patot a ikalek iyo: kaleken iyo so Allah a amay ka
miyakapatay sa taw na aden a kapaar iyan sa kipelebaden iyan on sa kanarakaan. Oway,
teroon ko rekano a sekaniyan i kaleken iyo.
6 “So lima timan a kenti na ba di pepasaa sa dowalad bo a kowarta? Oway, ogaid na da a
isa kiran bo a ba kelipatan o Allah.
7 Na lawan sii pen na apiya so manga bok sa olo niyo na palaya den bibilangen. Di kano
pekelek, ka mala kano i bali a di so madakel a kenti.
So Kapemataani ko Kapangongonotani ko Al Masih ago so Kipepelaon on
8 “Teroon ko rekano a apiya antawaa i peteroon iyan ko hadapan o manga taw a kaom
aken sekaniyan na datar oto mambo a peteroon o Wata o Manosiya ko hadapan o manga
malaikat o Allah.
9 Ogaid na so taw a ipepelaw ako niyan ko hadapan o manga taw na ipepelaw aken
mambo ko hadapan o manga malaikat o Allah.
10 Oman i isa a petero sa marata makapantag ko Wata o Manosiya na kerilaan, ogaid na
apiya antawaa i pepagitowitoon iyan so Soti a Roh na di den kerilaan.
11 “Amay ka ipendimanda kano sii ko manga sinagoga, o di na sii ko hadapan o manga
gobirnador ago manga dato, na di niyo pegawiden a akal o andamanaya i kipetindegen iyo
ko ginawa niyo o di na antonaa i mapetero iyo.
12 Ka sii sangkoto a oras na paginsaratan kano o Soti a Roh ko patot a peteroon iyo."
So Bayambayanan makapantag ko Lalong a Kawasa
13 Aden a sakataw a mama sangkoto a malilimod a pitero iyan ki Isa a "Goro, teroa ngka
ko pagari aken a mama a pakambagianen ako niyan ko tamok a miniganat rekami o ama
ami."
14 Tig i Isa a "Ari, antawaa i miyakatoro raken a pengokom rekano o di na tomanor?"
15 Na pitero iyan kiran pen langon a "Iiktiyar kano! Pangalii niyo so apiya antonaa a
kanapso, ka so manga tamok o taw apiya mitataralo na kena a ba on mipepasod so tito a
kaoyagoyag iyan."
16 Na piyanotol kiran i Isa angkai a bayambayanan: "Aden a kawasa a mama a mala a
miyaragon ko lopa iyan.
17 Miyapamikir iyan a 'Antonaa i sowaan ko, ka da a ketagoan ko ko pereperan aken?'
18 Na tig iyan a 'Giyai i penggolaolaan ko. Gebaan ko so manga boniga ko na pembalay
ako sa lebi pen a mala a di giyanan, na ron aken tegoa so langon o pereperan aken ago
manga pagigimo.
19 Na teroon ko sa ginawa ko a "Ginawa ko, matodtod ai a miyatimo o ka a di kelengan
ko pemakatalingoma a madakel a ragon. Nggayagomaya ka baden; peken, peginom ago
pekebabaya ka." '
20 “Ogaid na pitero rekaniyan o Allah a 'Lalong ka! Sii den sangkai a kagagawii na
kowaan reka so niyawa ngka; oriyan oto na antawaa i pekatangan sangkanan a piyanimo o
ka para sa ginawa ngka?' "
21 Na pitero pen i Isa a "Giyanan i keolaola o taw a pepanimo sa kakawasaan para sa
ginawa niyan a sarta a da den a rek iyan a ibibilang o Allah a tito a kakawasaan."
Di Kano Pegawid a Akal
22 Pitero i Isa ko manga sokbat iyan a "Giyanan i sabap a kapeteroa ko rekano sa di niyo
pegawiden a akal so pangenengken a kailangan iyo a ipekeoyag iyo, o di na so manga
nditaren a ipesolot ko lawas iyo.
23 Ka so kaoyagoyag na mala i kipantag a di so pangenengken, na so lawas na mala i
kipantag a di so manga nditaren.
24 Pipikira niyo so manga kakowak. Kena a ba siran peseod aya pen o ba peperagon, na
da a ba iran manga taliyong o di na boniga, ka pepakaken siran baden o Allah. Na lebi
kano pen a mala i kipantag a di so manga papanok.
25 Antawaa rekano i mapekalendo niyan a omor iyan sa apiya isa bo ka oras a nggolalan
ko kiaawiden iyan on a akal?
26 O di niyo kegaga apiya giyangkai a maito a betad, na ino niyo aawiden a akal so ped a
manga nganin?
27 “Pandapati niyo so kapemangeto o manga obarobar; kena a ba siran dii nggagalebek
aya pen o ba pepangaol. Ogaid na teroon ko rekano a apiya si Solaiman a tanto a mala i
kakawasaan na da a ba niyan nditaren a datar sa kapiya i paras o isa sangkai a manga
obarobar.
28 O dii ndiditaran o Allah sa datar ai so manga otan ko pangomaan a sesaya imanto na
mbisolan bo mapita na taralebi pen a penditaran kano niyan. Sayana kano a maito i
paratiyaya!
29 Di niyo rarataa a ginawa niyo a lalayon iyo pegawiden a akal o antonaa i kekan iyo ago
keinom.
30 Ka giyangkai a langon taman na pananamaran komowa o di pemaratiyaya ko Allah sii
sa doniya, na katawan o Ama iyo a kailangan iyo angkai a manga nganin.
31 Ogaid na pepanagontamani niyo so Ndatoan o Allah na go kano bo kabegi mambo
sangkai a manga nganin.
Kakawasaan sa Kasorgaan
32 “Di kano pekelek, a maito a talon a bilibili, ka ikasosoat o Ama iyo a kimbegan iyan
rekano ko Ndatoan.
33 “Pesaa niyo so manga tamok iyo na begi niyo sa sadka so manga miskin. Mbaal kano
sa manga pitaka a di keronot, a maana niyan na so kapepanimoa niyo ko kakawasaan roo
sa kasorgaan, a di den kelebatan, ago di ron mapanekew o tekew aya pen o ba mabinasa o
manga bobok.
34 Ka apiya anda matatago so kakawasaan iyo na ndodon mambo so masisingayo o poso
iyo.
So Makatitiyagar a manga Oripen

35 “Titiyagar kano a ndiditar ko kapanalagad, a katetenteman so manga palitaan iyo
36 A datar o manga oripen a penayaw ko kakesoy o Kadnan iran a poon ko bangkiti a
kiyakewing kaan amay ka makaoma a penonotok na kelekaan iran nggagaan so pintoan.
37 Kebalasan angkoto a manga oripen a keoma o kadnan iran a mageenaw ago
makatitiyagar. Teroon ko rekano a mataan den a pesambitan sekaniyan, na pekaontoden
iyan siran ko lamisaan, na pagenatan iyan siran.
38 Na kebalasan angkoto a manga oripen o maoma niyan siran a makatitiyagar siran den,
apiya kelookan a gawii a kapekaoma niyan o di na kepita den.
39 “Tanodi niyo ai: o katawi o kiwalay o anda i kapekaoma on o tekew na di niyan den
peperon o ba makasoled so tekew ko walay niyan.
40 “Titiyagar kano mambo, ka pekaoma so Wata o Manosiya ko oras a kena a ba niyo
sekaniyan pakatatalingomaa."
So Petoman ago so di Petoman a Talasogoay
41 Pitero i Pidro a "Kadnan, ba para rekami bo a kiyapanotola ngka sangkai a
bayambayanan, o di na para ko langon a taw?"
42 Tig o Kadnan a "Antawaa bes i kasasanaan ago maongangen a talasogoay? Sekaniyan
so pekakibiren o kadnan iyan ko ped a manga talasogoay kaan iyan siran kabegi sa bagian
iran ko pangenengken ko osto a oras.
43 Kebalasan angkoto a talasogoay amay ka makaoma so kadnan iyan o maoma o kadnan
a dii nggolaola sangkai a galebek iyan.
44 Teroon ko rekano a mataan den a pekikibir rekaniyan o kadnan so langon o tamok
iyan.
45 Ogaid na opama ka teroa ngkoto a talasogoay ko ginawa niyan a 'Matey pen makaoma
so kadnan aken,' na o pepooni niyan meraraneg so ped iyan a manga talasogoay a mama
ago babay ago tomaralo koman ago maginom ago pemberebereg,
46 Na pekaoma so kadnan angkoto a talasogoay ko alongan a kena a ba niyan
pakatatalingomaa sii ko oras a di niyan katawan. Na penanateden sekaniyan o kadnan
iyan na isenggay niyan ko bagian iyan a keped ko di pemaratiyaya.
47 So talasogoay a katawan iyan so kabaya o kadnan iyan ogaid na da tiyagar ago da
toman ko kabaya iyan na mbadasan sa madakel.
48 “Ogaid na so talasogoay a di niyan katawan o antonaa i kabaya o kadnan iyan ago
miyakanggolaola sa patot a indaneg on na mbadasan sa maito. Oman i isa a taw a bigan sa
mala na mala a pekisangan on, na so taw a siyanaan sa mala na lebi pen a mala a
kipaliyogat on.
Si Isa i Kesabapan ko Kapakambegibegi
49 “Somiyong ako sii kaan aken kabiyagi sa apoy so doniya, na o ba bo miyaimasad den
angkai a sangan aken!
50 Aden a iselawat raken na tanto ako den a kapapasangan taman sa maipos ai!
51 Ba aya katao niyo ron na aya inisong aken sii na pagowitan ko sa kalilintad so doniya?
Kena, ka teroon ko rekano a kena a ba kalilintad, ka so kapakambagibagi.
52 Ipoon imanto na so lima kataw ko isa ka walay na mapembagibagi siran, ka so telo na
makiperidoay ko dowa, na so mambo so dowa na makiperidoay ko telo.
53 So ama na makiperidoay ko wata iyan a mama, na so wata a mama na makiperidoay
ko ama iyan; so ina na makiperidoay ko wata iyan a babay, na so wata a babay na
makiperidoay ko ina iyan; so panogangan a babay na makiperidoay ko miyakamong on a
babay, na so miyakamong a babay na makiperidoay ko panogangan iyan a babay."
So Kasabota ko Maana o Pekesowasowa
54 Pitero pen i Isa ko madakel a taw a "Amay ka makailay kano sa gabon a pepakapoon
sa sedepan na peteroon iyo a 'Magaan den moran,' na mataan a magoran.
55 Na amay ka pesember so abagat na peteroon iyo a 'Pekeyaw a doniya,' na
mapenggolaola ini.
56 Sekano a dii mamagomanta! Katawan iyo o andamanaya i kapemaanai niyo ko
mapeparas o doniya ago so langit, na ino niyo di katawi i kapemaanai ko pekesowasowa
sangkai a masa?
So Kapasada ko Rido iyo ago so Pendimanda reka
57 “Ino niyo di kokoma sa ginawa niyo o antonaa i patot a penggolaolaan iyo?
58 O aden a pendimanda reka a pegowiten ka niyan ko dii kokoman na panamari ngka a
kapasada ngka ko rido iyo sii ko kapesong iyo roo kaan ka niyan di mipendimanda ko
pengokom. Ka so pengokom na peladen ka niyan ko polis, ago so polis na tegoon ka
niyan sa kalaboso.
59 Teroon ko reka a di ka roo den pekaliyo sa taman sa di ngka kabayadi so langon a
molta reka."
LOKAS 13
O di Niyo Talikodi so manga Dosa Niyo na Pematay kano
Sa masa oto na aden a manga taw roo a piyanotol iran ki Isa so makapantag ko manga taw
sa Galili a piyamono i Pilato sii ko kipesepaaten iran ko manga korban ko Allah.
2 Pitero kiran i Isa a "Sabap sa piyamono angkoto a manga taw sa Galili sa datar oto, na
ba aya katao niyo ron na lebi siran pen a baradosa a di so langon a ped a taw sa Galili?
3 Kena, na teroon ko rekano a o di niyo talikodi so manga dosa niyo na pematay kano
mambo langon a datar iran.
4 Datar mambo angkoto a sapolo ago walo kataw roo sa Silowam a miyamatay isako
kaotengan siran o barit, na ba aya katao niyo ron na lebi siran pen a miyakasela a di so
langon a kibabaling sa Yarosalim?
5 Kena, na teroon ko rekano a o di niyo talikodi so manga dosa niyo na pematay kano
mambo langon a datar iran."
So Bayambayan ko Kayo a Da a Onga niyan
6 Na piyanotol kiran i Isa ngkai a bayambayanan: "So sakataw a mama na aden a kayo
niyan a korma a meeto sii ko asinda niyan a obas, na somiyong roo ka pengiloba sa onga
niyan, ogaid na da a ba niyan on miyatoon.
7 Na pitero iyan ko komikibir ko asinda a 'Ilaya ngka man, ka miyakatelo den ragon na
pesong ako sii den a pepangiloba sa onga angkai a kayo a korma, na da den a miyatoon
aken on. Na, pataa ngka ini, ka pekeongen iyan baden angkai a lopa.'
8 “Ogaid na somimbag so komikibir a 'Ron den pasin, Sir, sii bo sangkai a ragon; na
sibokaran aken so melilibeta on ago timplaan aken.
9 Na o monga sangkai a makasaragon na mapiya, na o di monga na pakipataan ka.' "
Piyakapiya i Isa so Babay a Kimay a Lawas iyan ko Gawii a Idedeke
10 Miyakaisa a Gawii a Idedeke a pepangendao si Isa roo ko isa a sinagoga
11 Na ndodoo so sakataw a babay a sosookan a saitan a ipekesakit iyan ko miyakasapolo
ago walo ragon. Sabap roo na mapepeko sekaniyan na di den makapemeter apiya maito
bo.
12 Kagiya mailay sekaniyan i Isa na tiyalowan iyan sa kapagobay niyan on na pitero iyan
a "Babay, kiyabokaan ka den ko gedamen ka."
13 Na inidapenet on i Isa a manga lima niyan, na sakotika den a miyakapameter so lawas
o babay na biyantog iyan so Allah.
14 Ogaid na kiyararangitan so olowan ko sinagoga sabap ko kiyapamolong i Isa sii ko
Gawii a Idedeke, na pitero iyan ko manga taw a "Nem bo gawii a patot a mipenggalebek
tano. Song kano sii sangkanan a manga gawii sa kapemolongi rekano, na kena a ba sii ko
Gawii a Idedeke."
15 Na somimbag so Kadnan a "Sekano a dii mamagomanta! Sii ko Gawii a Idedeke na
oman i isa rekano na pembokaan iyo so sapi iyo, o di na koda ko iiketan on, na pegowiten
iyo roo sa ig ka pepakainomen iyo.
16 Na giyangkai a babay a moriyataw o Ibrahim a mapapatong o Iblis ko miyakasapolo
ragon ago walo na ba di patot a kabokaan sekaniyan ko kapapatonga on sii ko Gawii a
Idedeke?"
17 So kiyateroa niyan sii na miyanga aaya so langon o manga soranga iyan, ogaid na
miyangababaya so ped a manga taw sabap ko langon a piyakamemesa a di niyan dii
nggolaolaan.
So Bayambayanan makapantag ko Od a Mostard
18 Pitero i Isa a "Antonaa i datar o Ndatoan o Allah, na antonaa i keibaratan aken on?
19 Giyai na datar o od a mostard a piyamola o mama ko sapadan iyan. Mito den ai ago
mimbaloy a kayo, na misesalag so manga papanok ko manga sapak iyan."
So Bayambayanan makapantag ko Tapay
20 Iniise peroman i Isa a "Antonaa i keibaratan aken ko Ndatoan o Allah?
21 Datar ai o tapay sa paan a inisaog o babay ko telo ka asada a tapong taman sa palaya
den miyakakembang."
So Masimpit a Pintoan
22 Na inipanagad i Isa so mala maito a inged a pepangendao sii ko kapegantap iyan sa
Yarosalim.
23 Aden a mama a iniise iyan on a "Sir, ba maito bo a manga taw a kesabet?"
Pitero kiran i Isa a
24 “Panamari niyo a kapakasoled iyo ko masimpit a pintoan, ka teroon ko rekano a
madakel a tepeng somoled, na di iran kegaga a kapekasoled iran.
25 So kiwalay na magembowat na pelekeban iyan so pintoan, na amay ka mamanindeg
kano sa liyo a pepamanotok ko pintoan a di niyo dii teroon a 'Sir, lekai ngka rekami so
pintoan,' na sembagen kano niyan a 'Di aken sekano katawan, o di na anda kano poon.'
26 Na isembag iyo a 'Miyakapamagatoang tano, na miyangendao ka sii ko manga inged
ami.'
27 Ogaid na peteroon iyan peroman a 'Di aken sekano katawan, o di na anda kano poon.
Awai ako niyo langon a manga rarata i olaola!'
28 “Na tanto kano a pendidiyagaw a di niyo dii pakakitebaan a ngipen iyo amay ka mailay
niyo so Ibrahim, so Iskak, so Yakob ago so langon o manga nabi a makasosoled ko
Ndatoan o Allah, ogaid na sekano na ipelebad baden sa liyo.
29 Madakel a taw a pemakaoma a poon sa sebangan, sa sedepan, sa pagotaraan ago sa
pagabagatan a pemangontod siran roo ko Ndatoan o Allah a makapemagatoanga.
30 Tanodi niyo a aden a maoori imanto a keona roo, na aden a maoona imanto a keori
roo."
So Kababaya i Isa sa Yarosalim
31 Sangkoto den a gawii na miyamanong ki Isa so ped ko manga Parisi na pitero iran on a
"Patot a mawa ka sii ago somong ko salakaw a darpa, ka kebayaan ka mono i Hirod."
32 Somimbag si Isa a "Song kano sangkoto a tagakal na teroa niyo ron a 'Imanto ago
mapita na pemakaliyon ko so manga saitan ko kisosookan ago pemakapiyaan ko so
pepanga sasakit, na sii ko ikatelo gawii na pagimasaden ko so galebek aken.'
33 Apiya oto na disomala a teros ako melalakaw imanto ago mapita ago sii ko
tomalondog on a gawii, ka di patot o ba mabono so isa a nabi sa liyo a Yarosalim.
34 “Aidaw, Yarosalim, Yarosalim, a aya pepamono ko manga nabi ago peperobak a ator
ko siran oto a siyogo reka! Madakel a manga masa a kebayaan ko a kapelimoda ko ko
langon a taw ngka a datar o gopoan a titimoon iyan so manga piyak iyan sii ko atag o
manga papak iyan, ogaid na di ngka kabaya o ba aken ai nggolaolaa.
35 Ilaya niyo man, ka kiyaawaan den so kababalingan iyo. Teroon ko rekano a di ako niyo
den keilay taman ko masa a peteroon iyo a 'Podin tano so pepekaoma sii ko ingaran o
Kadnan.' "
LOKAS 14
Piyakapiya i Isa so Mama a Miyangorbaw a Lawas iyan
Miyakaisa a Gawii a Idedeke na somiyoled si Isa ko walay o isa a olowan o manga Parisi
ka ken, na di sekaniyan dii simaan o manga taw roo.
2 Na ndodoo so isa a mama sii ko hadapan iyan a miyangorbaw a lawas iyan.
3 Na iniise i Isa ko manga goro ko Kitab ago so manga Parisi a "Ba sisii ko Kitab tano a
so kapakapiyaa ko pekesakit ko Gawii a Idedeke, o di na di den?"
4 Ogaid na da siran pamanembag. Mandiyadi na tiyayongan i Isa angkoto a mama na
piyakapiya niyan ago piyakalalakaw iyan.
5 Oriyan iyan na pitero kiran i Isa a "Ba aden a isa rekano a aden a wata iyan a mama, o di
na sapi, a miyaolog ko galebo ko Gawii a Idedeke a ba niyan on di kowaa somambot?"
6 Na da den a kisembag iran ki Isa mipantag sii.
So Kasakaw ago so Kapangalimbabaan
7 Miyainengka i Isa a aden a ped roo a manga banto a piyamamili iran so tindos a manga
darpa ko pekenan, na giyoto a piyanotol iyan kiran langon angkai a bayambayanan:
8 “Amay ka bantowan ka o isa a taw ko kandori o di na kakewing, na di ka pagontod ko
lebi a tindos a darpa ko pekenan, ka o ba baden aden pen a lebi a pagaadatan a banto a di
seka.
9 Na so miyanto rekano na baanda reka magobay na peteroon iyan a 'Pakaontoda ngka san
angkai a mama ko dadarpaan ka.' Na keyaan ka, na ketegel ka makaontod ko lebi a
mababa a darpa.
10 “Aya patot na amay ka bantowan ka, na roo ka ontod ko lebi a mababa a darpa kaan
amay ka makaoma so miyanto reka na peteroon iyan reka a 'Pagari ko, tepas ka sangkai a
lebi pen a mapiya a darpa.' Na kebantogan ka ko kamamasaan o langon a biyantowan.
11 Ka so oman i isa a pepangimporoan na imbaba, na so pepangalimbabaan na iporo."
12 Na pitero i Isa ko miyanto ron a "Amay ka pekendori ka, na di ngka mbantowi so
manga ginawai ngka, o di na so manga pagari ngka, o di na so manga tonganay ngka, o di
na so manga siringan ka a tatamoken, ka mbantowan ka iran mambo, na kebadalan ka ko
pinggolaola ngka.
13 Ogaid na amay ka pekendori ka na bantowi ngka so manga miskin, manga lepo, manga
piang, ago so manga bota
14 Na kerakmatan ka; ka apiya pen di siran reka pekabadal na kebalasan ka bo o Allah
amay ka manga ooyag so manga oontol a miyamatay.' "
So Bayambayanan makapantag ko Mala a Bangkiti
15 Kagiya maneg ai o isa a mama a pegatoang roo, na pitero iyan ki Isa a "Rarakmatan so
taw a keped ko bangkiti roo ko Ndatoan o Allah."
16 Pitero rekaniyan i Isa a "Aden a mama a mikendori sa mala, na madakel a manga taw a
piyamantowan iyan.
17 Kagiya maoma so gawii a kapekendori na siyogo iyan so talasogoay niyan sa
kapeteroa niyan ko piyamantowan a song siran on, ka miyatiyagar den so langon taman.
18 Ogaid na domiyaowa so oman i isa kiran. Pitero o paganay a 'Miyakapamasa ko sa
lopa na disomala a periksaan aken. Rilai ako ngka, ka di ako pekadarpa.'
19 Tig o ped a 'Miyakapamasa ko sa lima ka parisan a manga sapi, na song ako roo ka
penepengan aken siran. Rilai ako ngka, ka di ako pekadarpa.'
20 Na tig o ped pen a 'Gopen ako kiyawing, na di ako pekadarpa.'
21 “Komiyasoy so talasogoay na piyanotol iyan ai langon ko kadnan iyan. Tanto a
kiyararangitan angkoto a kiwalay, na pitero iyan ko talasogoay niyan a 'Song ka nggagaan
ko manga karsada ago sii ko manga lalan ko siti na wita ngka sii so manga miskin, so
manga lepo, so manga bota ago so manga piang.'
22 Da matey na pitero o talasogoay a 'Miyatoman den so inisogo o ka, Kadnan, ogaid na
aden pen a kedarpaan o taw ko walay ngka.'
23 “Na pitero o kadnan ko talasogoay a 'Lalakaw ka roo ko manga lalan ko dii
pagonayonayan na panegela ngka so manga taw sa kalimod iran sii kaan mapeno so walay
aken.
24 Teroon ko reka a da a isa bo ko miyaona a piyamantowan i ba pekataam ko inggabi a
miyatiyagar aken.' "
So Paliyogat ko Taw a Kebaya Makasokbat
25 Tanto a madakel a manga taw a pepamangonot ki Isa ko kapelalakaw niyan, na
siyangoran iyan siran ago tig iyan a
26 “Apiya antawaa i song raken na di kebaloy a sokbat aken taman sa di niyan ikagowad
so ama iyan, so ina iyan, so karoma niyan, so manga wata iyan, so manga pagari niyan a
mama ago babay ago giya ginawa niyan mambo.
27 Apiya antawaa i di niyan posain so kros iyan ago pegonot raken na di kebaloy a sokbat
aken.
28 “Opama ka aden a isa rekano a kebaya mbalay sa barit, na daan iyan a
penggedagedaan iyan ago ikerang iyan o pira i mapenggasto niyan on kaan iyan
mapariksa o magetoon so pirak iyan a kipasad on.
29 O di petoon na oriyan o kibetaden iyan ko onayan o barit na di niyan kepasad so ped
on, na so langon a pekailay ron na ipekela iran sekaniyan
30 A tig iran a 'Giyangkai a mama na mipoon mbalay sa barit, ogaid na di niyan bo
kepasad.'
31 “Opama ka aden a dato a aden a sapolo nggibo niyan a manga sondaro a makipetidawa
ko salakaw a dato a aden a dowa polo nggibo niyan a manga sondaro a pepamanong on,
na daan iyan a penggedagedaan ago pesaden sa ginawa o pekaato sekaniyan sangkoto a
isa a dato.
32 O di sekaniyan pekaato na pekasogo sa manga tomanor sangkoto a dato sii ko katatago
iyan pen roo ko mawatan sa kapakipesada iran on ko kalilintad.
33 Na datar oto mambo a da a isa rekano a ba kebaloy a sokbat aken taman sa di niyan
telikodan so langon taman iyan.
So Da a Bali niyan a Timos
34 “Mala i kipantag so timos ogaid na o kadai sa katimos na andamanaya i kitimosen on
peroman?
35 Da a kipantag iyan apiya so kapegosara on a timpla ka ipelebad baden. So aden a
tangila niyan na pamakineg baden!"
LOKAS 15
So Miyadadag a Bilibili
Miyakaisa a madakel a panenekat sa bowis ago manga baradosa a miyamanong ki Isa, ka
pemakinegen iran.
2 Ogaid na so manga Parisi ago manga goro ko Kitab na miyanarotaro a tig iran a "Si aki
ini na itatapian iyan so manga baradosa ago di kiran pen dii makipagatoang."
3 Sabap sii na piyanotol kiran i Isa angkai a bayambayanan:
4 “lbarat na so isa rekano a aden a magatos timan iyan a bilibili na miyadadag so isa on,
na antonaa i sowaan iyan? Pagawaan iyan pasin so siyaw polo ago siyaw a bilibili ko
pepanateban, na pembabanogen iyan so miyada a bilibili taman sa matoon iyan.
5 Amay ka matoon iyan na posain iyan a tanto sekaniyan a kebabaya.
6 Imbaling iyan ai sa walay na mbantowan iyan so manga ginawai niyan ago manga
siringan na peteroon iyan kiran a 'Mababaya tano, ka miyatoon aken so bilibili aken a
miyadadag.'
7 Na teroon ko rekano a datar oto mambo a lebi pen a mala a kakebabaya roo sa
kasorgaan sabap ko isa a baradosa a tomiyalikod ko manga dosa niyan a di sabap ko
siyaw polo ago siyaw kataw a manga oontol a di iran kailangan a kaselina iran ko olaola
iran."
So Miyada a Satiman a Pelata
8 “Ibarat na so babay a aden a sapolo timan iyan a pelata a pirak na miyada so isa on, na
antonaa i penggolaolaan iyan? Tentem sekaniyan sa palitaan ago peyopasan iyan so soled
a walay niyan, na pengilobaan iyan sebenar taman sa matoon iyan.
9 Amay ka matoon iyan na tewagen iyan so manga ginawai niyan ago manga siringan na
peteroon iyan kiran a 'Mababaya tano, ka miyatoon aken so pelata a miyada raken.'
10 Na teroon ko rekano a datar oto mambo a penga bababaya so manga malaikat o Allah
sabap ko isa a baradosa a tomiyalikod ko manga dosa niyan."
So Miyadadag a Wata a Mama
11 Tig pen i Isa a "Aden a sakataw a mama a dowa kataw i wata a mama.
12 Na pitero o ari ron ki ama iyan a 'Ama, began ka raken so bagian aken ko tamok ka.'
Na giyoto a biyagi o ama so tamok iyan sangkoto a dowa kataw a wata iyan.
13 “Kagiya mamakapira den gawii na miyaninimo so ari na lomiyalakaw sa mawatan a
inged, na ron iyan piyagolaan langon so pirak iyan sa kalalalongan a kapaginetaw.
14 Kagiya manggasto niyan langon so pirak iyan na riyaot a mala a taon angkoto a inged,
na pekekorangan sekaniyan sa kaoyagan.
15 Sabap roo na miyakipangongoripen sekaniyan ko isa a taw sangkoto a inged, na
piyakasong iyan ko pangomaan iyan kaan makatagikor sa manga baboy.
16 Sabap sa kiyaoran sekaniyan na kebaya koman ko manga onga a pamomolan a
pepakikan ko manga baboy, ogaid na da den a ba on migay sa apiya antonaa.
17 “Na kagiya kasabotan iyan so mala a ribat iyan na pitero iyan ko ginawa niyan a 'So
langon a pesokayan o ama aken na mitataralo den a pangenengken iran, ogaid na pepetay
ako sii a ongos.
18 Na gomanat ako ago maling ako roo ko ama aken na teroon ko ron a "Ama,
miyakasela ako ko Allah ago sii reka,
19 Na di ako den mapapatot a bebetowan sa wata a ka. Bilangen ako ngka baden a isa ko
pesokayan ka.'
20 “Na gomiyanat roo den ka mbeling ko ama iyan. Ogaid na kagiya mawatan pen sa
walay na miyalangkaw sekaniyan den i ama iyan na tanto niyan a inikapedi. Na
miyalalagoy sekaniyan ko wata iyan na giyakes iyan ago inarekan iyan.
21 Pitero o mangoda a 'Ama, miyakasela ako ko Allah ago sii reka, na di ako den
mapapatot a bebetowan sa wata a ka.'
22 “Ogaid na tiyalowan o ama iyan so manga talasogoay niyan a tig iyan a 'Nggagaan
kano! Wita niyo sii so lebi a mapiya a kimon na pakisoloten iyo rekaniyan, na pakasisinga
niyo pen ago pakatalompaa niyo.
23 Na kowaa niyo so kaolit a nati a sapi na sombalia niyo, ka pekendori tano an tano
mababaya,
24 Ka giyangkai a wata aken na miyatay den, ogaid na miyaoyag bo; miyada sekaniyan
ogaid na miyatoon bo.' Na mipoon siran keriyala.
25 “Sangkoto a kapapantagan na so kaka a wata iyan na ndodoo ko dii mbasokan. Sii ko
kapembaling iyan a pepakarani sekaniyan sa walay na miyaneg iyan so manga dii
mboboniboniyan ago so dii sesayaw.
26 Na tiyalowan iyan so isa ko manga talasogoay na iniise iyan a 'Antonaa oto a di ran dii
nggolaolaan?'
27 Tig iyan a 'Miyaling den so pagari ngka, na piyakisombali i ama a ka so kaolit a sapi,
ka miyakakasoy sekaniyan a da a rayorayo a ginawa niyan.'
28 “Na kiyararangitan so kaka a wata na minda o ba soled ko walay. Na lominiyo si ama
iyan na piyangangapinan iyan an makasoled.
29 Ogaid na pitero iyan ki ama iyan a 'Ilaya ngka man, ka sii ko miyatey den a manga
ragon na pepanalagadan aken seka a datar o isa ko manga oripen ka, na da ako den
makasopak ko manga sogoan ka. Ogaid na apiya so nati a kambing na da ngka raken
mibegay an kami makakeriyala ago so manga layok aken.
30 Ogaid na kagiya makabaling angkoto a wata a ka a miyagola ko tamok ka sii ko manga
sondal, na siyombalian ka baden sa kaolit a nati a sapi!'
31 “Tig o ama iyan a 'Wata aken, lalayon aken seka mipageepeda, na rek ka so langon
taman a rek aken.
32 Ogaid na patot a kendori tano ago mababaya, ka giyangkai a pagari ngka na miyatay
den na imanto na miyaoyag bo; miyada sekaniyan na imanto na miyatoon bo.' "
LOKAS 16
So Maongangen a Salimbot a Komikibir
Pitero i Isa ko manga sokbat iyan a "Aden a kawasa a mama a aden a komikibir ko walay
niyan, na miniripot ko kawasa a dii pagolaan o komikibir so tamok iyan.
2 Na giyoto a tiyawag iyan so komikibir na pitero iyan on a 'Antonaa angkai a miyaneg
aken makapantag reka? Tiyagara ngka so listaan ko kiyakibira ngka ko tamok aken, ka di
ka on den pekakibir.'
3 “Tig o komikibir sa ginawa niyan a 'Antonaa i penggolaolaan ko, ka pekaawaan ako o
kadnan aken ko galebek? Di aken kegaos so kapangalot sa kakar, na pekaya ako
mamangni.
4 A, na katawan aken so penggolaolaan ko kaan ako mapekabolos o manga taw ko manga
walay iran amay ka pakaawaan ako den ko galebek aken.'
5 “Na piyakisongowan iyan so oman i tetanggisa a makaootang ko kadnan iyan, na iniise
iyan ko miyaona on a 'Pira i miyaotang ka ko kadnan aken?'
6 Tig iyan a 'Magatos ka ganda a lana olibi.' Pitero o komikibir a 'Katii so listaan ko otang
ka. Ontod ka na go ngka on soraten a lima polo bo.'
7 “Na iniise iyan ko ikadowa a 'Seka, pira i miyaotang ka?' Tig iyan a 'Magatos ka sako a
bantad.' Pitero o komikibir a 'Katii so listaan ko otang ka. Kowaa ngka na go ngka on
soraten a walo polo bo.'
8 “Na so kadnan angkoto a salimbot a komikibir na piyodi niyan sabap ko ongangen a
ininggolalan iyan. Ka so manga taw a mala on so doniya na igira a miyakakokoyapeta
siran ago so datar iran a manga taw na lebi siran a maongangen a di so manga taw a mala
on so kaliwanag."
9 Na pitero pen i Isa a "Teroon ko rekano a pakingginawai kano a nggolalan ko
kapegosara niyo ko kadodoniyai a tamok kaan amay ka malengan ai na terimaan kano roo
ko manga mbalingan a da den a ikepos iyan."
10 “Apiya antawaa i kesarigan ko maito na kesarigan mambo ko mala, na so
pepanalimbot ko maito na penalimbot mambo ko mala.
11 Kagiya ka maoto na o di kano kesarigan ko kakikibira niyo ko tamok sangkai a doniya
na antawaa i serig rekano ko tito a kakawasaan?
12 Na o di kano kesarigan ko kakikibira niyo ko kena a ba niyo rek na antawaa i mbegay
rekano ko tito a rek iyo?
13 “Da a talasogoay a ba makipengongoripen ko dowa a kadnan, ka ikegowad iyan so isa
on na kebabayaan iyan so ped, o di na tomotoman sekaniyan ko isa na pesodiin iyan so
ped. Di kepakay o ba kano mapangongoripen o Allah ago so pirak."
14 Miyaneg ai langon o manga Parisi na piyagongatongat iran si Isa ka mababaya siran sa
pirak.
15 Pitero kiran i Isa a "Makiilailain kano sa magiinontolan ko hadapan o manga taw,
ogaid na katawan o Allah so madadalem ko poso niyo. Ka so ibibilang o manosiya a tanto
a mala i bali na ikagogowad o Allah.
So Ped a manga Ndao i Isa
16 “So Kitab o Mosa ago so manga Sorat o manga nabi na aya niyo kokoman taman ko
kiyapakaoma i Yahiya. Ipoon roo den na pepakalangkapen so Mapiya a Totol makapantag
ko Ndatoan o Allah, na petegelen o oman i isa so kapakasoled iyan on.
17 Malebod pen misedep so langit ago so doniya a di sa ba kadai sa kipantag so apiya isa
a titik o Kitab.
18 “Apiya antawaa i imbelag iyan so karoma niyan a babay ago mangaroma sa salakaw a
babay na makapesina; na so mama a pengaroma ko inimbelag a babay na makapesina
mambo."
So Kawasa a Mama ago si Lasaro
19 “Aden a kawasa a mama a dii nditar sa miyakapiyapiya ago magiinetaw a dii
tebowakar oman gawii.
20 Aden mambo a miskin a mama a pegibolen a lawas iyan, a aya ngaran iyan na si
Lasaro, na pepakakadenen sekaniyan ko gimowa o walay o kawasa
21 Ka kalokalo o ba sekaniyan makakan ko odod a penga oolog a poon ko lamisaan o
kawasa. Na apiya so manga aso na pepagobay ron ago pepanilaan iran so manga ibol iyan.
22 Miyakaisa a gawii na miyatay so miskin, na inawidan o manga malaikat ko kilid i
Ibrahim. Na miyatay mambo so kawasa na inilebeng
23 Na tanto den a mararasay roo sa kanarakaan. Lomiyangag sekaniyan na miyailay niyan
si Ibrahim roo sa mawatan, ago si Lasaro a makaaabay ron.
24 “Na inipananalo niyan ki Ibraham a 'Ama ko, kapediin ako ngka na pakasonga ngka sii
si Lasaro kaan iyan misombo so tindoro iyan ko ig an iyan on kapakatenggawi so dila
aken, ka tanto ako a mararasay sangkai a apoy.'
25 “Ogaid na somimbag si Ibrahim a 'Tanodi ngka, wata ko, a sii ko kapepaginetaw ngka
na miyatarima a ka so kapiyaan ka, na si Lasaro na aya on pekibegay so karataan bo den.
Ogaid na imanto na pakapipiyaan a ginawa niyan sii na mararasay ka san.
26 Liyo ron pen langon na aden a mala a landeng a mipapagelet rektano kaan di on
pekaripag so siran oto a kebaya rekano somong a poon sii, ago da mambo a ba pekaripag
rekami a poon san.'
27 “Somimbag so kawasa a 'O giyanan, Ama ko, na pagakolen ko reka a pakasonga ngka
si Lasaro roo ko walay o ama aken,
28 Ka aden a lima kataw ron a pagari aken a manga mama. Pakasonga ngka roo kaan iyan
siran kalalangi an siran di pekasong sangkai a darpa a ron ako mararasay.'
29 “Tig i Ibrahim a 'Ndodoo kiran so inisorat o Mosa ago so manga nabi a melalang
kiran; disomala a tegoon o manga pagari ngka sa ginawa iran so manga katero iran.'
30 “Tig o kawasa a 'Di pen anan osto, Ama Ibrahim; ogaid na o aden a pekasong kiran a
poon ko miyamatay na selinen iran so manga olaola iran.'
31 “Na pitero on i Ibrahim a 'O di iran pekinega so Mosa ago so manga nabi na di siran
keakolan apiya aden pen a keoyag a poon ko miyamatay."
LOKAS 17
So manga Nganin a Ipekedosa o manga Taw
Oriyan iyan na pitero i Isa ko manga sokbat iyan a "Mataan den a mapenggolaola so
manga nganin a ipekedosa o manga taw, ogaid na kemorkaan so taw a ron
makapenggolalan so kakeolaola ini.
2 Tomo rekaniyan pen a iketan so lig iyan ko mala a galingan a ator na ilebad sekaniyan
sa ragat a di sa ba niyan mapakapendosa so isa sangkai a mitatanan a manga taw.
3 Iiktiyar kano! O miyakasela so pagari ngka na sapari ngka, na o peteobat na rilai ngka.
4 O makasela sekaniyan reka sa makapito ko salongan ago makapito mambo reka somong
a tig iyan a 'Miteobat ako,' na rilai ngka sekaniyan."
So Paratiyaya
5 So manga siyogo na pitero iran ko Kadnan a "Omani ngka so paratiyaya ami."
6 Tig o Kadnan a "O aden a paratiyaya niyo a datar sa kala o miyakaitowito a od a
mostard na mapetero iyo sangkoto a kayo a sikomori a 'Badota ngka a ginawa ngka na
tepas ka roo sa ragat,' na tomanen kano niyan.
So Atastanggongan o Oripen
7 “lbarat na so isa rekano a aden a oripen iyan a dii ndado o di na petegikoren iyan so
manga bilibili na amay ka makaoma a poon ko pangomaan na ba ngka rekaniyan peteroa
a 'Ontod ka sii den imanto, na kan ka den?'
8 Kena, ka peteroon ka on baden a 'Tiyagara ngka so inggabi aken. Tempi ka na
panalagadi ako ngka sii ko kapekan aken ago kapeginom; oriyan iyan na seka peman i
kan ago inom.'
9 Na ba ngka panalamati angkoto o oripen sabap ko kiyatomana niyan ko inisogo on?
Kena!
10 Datar oto rekano mambo; amay ka matoman iyo so langon a inisogo rekano, na teroa
niyo a 'Matag kami manga oripen a di patot a kapodiya on, ka ininggolalan ami baden so
atastanggongan ami.' "
Piyakapiya i Isa so Sapolo Kataw a Pekebowa
11 Sii ko kapelalakaw i Isa a pesong sa Yarosalim na miyokit ko temanaan a Samariya
ago giya Galili.
12 Sii ko kapegantap iyan ko isa a inged na inalaw sekaniyan o sapolo kataw a pekebowa
a kititindeg sa malo mawatan.
13 Na miyananalo siran sa matanog a tig a iran "Hey Isa, Kadnan, kapediin kami ngka."
14 Kagiya mailay siran i Isa na tig iyan kiran a "Song kano ko manga imam na
pamakiilain iyo kiran a manga lawas iyo." Na sii ko kapesong iran roo na miyamakapiya
siran.
15 So isa kiran na kagiya mailay niyan a miyakapiya den na komiyasoy ki Isa a pepodin
iyan so Allah sa tanto a matanog.
16 Gomipe sekaniyan sii ko ai i Isa na miyanalamat on. Giyangkoto a mama na
Isamariyan.
17 Pitero on i Isa a "Ba di sapolo kataw a miyamakapiya? Anda den so ped kiran a siyaw
kataw?
18 Ba giya bo angkai a rait i komiyasoy a pepodin iyan so Allah?"
19 Na pitero rekaniyan i Isa a "Tindeg ka na lalakaw ka den. So paratiyaya ngka na aya
ngka inipakapiya."
So Kapekatalingoma o Ndatoan o Allah
20 Aden a manga Parisi a iniise iran ki Isa o anda i kapekatalingoma o Ndatoan o Allah.
Somimbag sekaniyan a "So Ndatoan o Allah na di pekatalingoma sa ba pekeilay.
21 Da a ba makapetero sa 'llaya niyo ka katii!' o di na 'Kaoto roo!' ka so Ndatoan o Allah
na madadalem sa ginawa niyo."
22 Na pitero iyan ko manga sokbat a "Pekaoma so manga gawii a ikedali iyo so
kapagilaya niyo ko isa ko manga gawii a kipageepedaan rekano o Wata o Manosiya,
ogaid na di niyo keilay.
23 Aden a manga taw a peteroon iran rekano a 'Kaoto sekaniyan!' o di na 'Katii!' ogaid na
di kano ron song ago di niyo siran pagonoti.
24 Ka datar o kilat a kiteras a pesindaw ko langit a poon ko sabala na taman ko sabala na
datar anan mambo so Wata o Manosiya sii ko gawii a kapekaoma niyan.
25 Ogaid na da pen ai kaokiti na disomala a kerasay sekaniyan a tanto na di terimaan o
kapapantagan imanto a manga taw.
26 “So pepanga sosowasowa ko manga gawii i Nok na datar oto mambo so penga
sosowasowa sii ko manga gawii a kapekaoma o Wata o Manosiya.
27 Pepamakakan so manga taw, pepamakainom, pepamangaroma ago pepamangaromaan
taman ko gawii a kiyapakasoled i Nok ko mala a kapal, na miyakaoma so bagiyaw na
palaya siran on miyapolang.
28 “Datar oto mambo sii ko masa i Lot. So langon a taw na katatabowan a dii kekan,
pepemanginom, pepamamasaan, dii pepasa, pepamamolaan ago dii mbabalay.
29 Ogaid na sii ko gawii a kiyaawa i Lot sa Sodom na miyoran sa apoy ago sandawa a
poon sa langit na palaya siran miyamatay.
30 Datar ai mambo so mapenggolaola ko gawii a peyagen so Wata o Manosiya.
31 Sangkoto a gawii na so taw a sii kepantagi ko liyoliyo o walay niyan na disomala a di
pekasoled ko walay niyan sa kakowaa niyan ko manga pagigimo niyan. So mambo so taw
a sii kepantagi ko pangomaan na disomala a di den kesoy ko walay niyan.
32 Tademi niyo so miyaolaola o karoma i Lot!
33 Apiya antawaa i mananamar somabet ko kaoyagoyag iyan na pelagaan iyan baden, na
apiya antawaa i iperila iyan so kaoyagoyag iyan na sebeten iyan.
34 Teroon ko rekano a sii sangkoto a kagagawii na amay ka aden a dowa kataw a
mererembang ko satiman a igaan na kowaan on so isa kiran na imbegak so isa on.
35 Na so dowa kataw a babay a pembowayo na kowaan so isa kiran ago imbegak so isa
on."
37 Na iniise o manga sokbat ki Isa a "Anda ini keolaola, Kadnan?"
Tig iyan a "Apiya anda a aden a bangkay ron na ron mambo petimo so manga garoda."
LOKAS 18
So Bayambayanan makapantag ko Balo ago so Pangongokom
Piyanotol kiran i Isa angkai a bayambayanan kaan iyan kiran mindao a disomala a lalayon
siran pepangangarapan ago di kedaan sa arap.
2 Tig iyan a "Sii ko isa a inged na aden a pangongokom on a da a kalek iyan ko Allah aya
pen o ba niyan pagaadati so manga taw.
3 Na aden a balo sangkoto a inged a dii kekasokasoy rekaniyan somong, ka pegakolen
iyan on a 'Pasada kami ngka ago so ridoay aken na panindegen ka so kabenar aken.'
4 Miyatey den na da iyog so pangongokom o ba niyan tabangi, ogaid na sii sa kaposan na
pitero iyan sa ginawa niyan a 'Apiya pen da a kalek aken ko Allah aya pen o ba aken
pagaadati so manga taw
5 Na ipenindeg aken so kabenar angkai a balo, ka pesemoken ako niyan, na amayamay na
o ba ako niyan mapakandokaw ko da a rintas o kapesong iyan raken.' "
6 Tig pen o Kadnan a "Tanodi niyo so pitero angkoto a salimbot a pangongokom.
7 Na so Allah, na ba kena a ba niyan paginontolani so piyamili iyan a manga pagtaw a
pepamagakol on sa gagawii daondaw? Ba niyan sendoden a katebangi niyan kiran?
8 Teroon ko rekano a paginontolanan iyan siran nggagaan. Inonta bo na amay ka kesoy so
Wata o Manosiya na ba sekaniyan pekatoon sa paratiyaya sii sa doniya?"
So Bayambayanan makapantag ko Parisi ago so Panenekat sa Bowis
9 Piyanotol pen i Isa angkai a bayambayanan ko manga taw a matatangked sa ginawa iran
a manga oontol, na di iran dii sodiin so ped.
10 Tig iyan a "Somiyong so dowa kataw a mama ko Timplo ka sembayang. So isa on na
Parisi ago so isa na panenekat so bowis.
11 Tominindeg so Parisi na mindowaa a tig iyan a 'Ya Allah, penalamatan ko seka a kena
a ba ako datar o ped a taw a mala i napso, pepanalimbot, o di na dii sina, na taralebi pen
na kena a ba ako datar angkanan a panenekat sa bowis.
12 Oman pito gawii na di ako dii powasa sa dowa gawii na di aken dii ndiyakatan so
langon o pekepantiyari aken.'
13 “So peman so panenekat sa bowis a tomitindeg sa malo mawatan na ipekeya iyan o ba
lomangag sa langit, ka penggandangan iyan baden a rareb iyan a tig iyan a 'Ya Allah,
kapediin ako ngka, ka baradosa ako.'
14 Teroon ko rekano a sii ko kiyabaling iran na giyangkanan a panenekat sa bowis na aya
ibibilang o Allah a maontol a kena a ba so Parisi. Ka so oman i ipoporo iyan a ginawa
niyan na imbaba, na so pepangalimbabaan na iporo."
Riyakmatan i Isa so manga Wata
15 Aden a manga taw a piyangowit iran ki Isa so manga roroni a wata iran kaan iyan siran
maseko, ogaid na kagiya mailay o manga sokbat iyan na pimbobongetan iran siran.
16 Ogaid na tiyalowan siran i Isa sa somong siran on a tig iyan a "Pakasonga niyo raken
so manga wata ago di niyo siran pesepari, ka so datar iyan a manga taw na aya kirek ko
Ndatoan o Allah.
17 Teroon ko rekano a mataan den a apiya antawaa i di niyan terimaan so Ndatoan o
Allah a datar o katarimaa on o wata na di on den pekasoled."
So Kawasa a Olowan
18 So sakataw a olowan na iniise iyan ki Isa a "Goro a mapiya, antonaa i disomala a
penggolaolaan ko kaan aken makewali so kaoyagoyag a da a kaposan iyan?"
19 Somimbag si Isa a "Ino ako ngka mbetowi sa mapiya? Da a ba mapiya a rowar ko
Allah.
20 Katawan ka so manga sogoan o Kitab: 'Di ka pesina, di ka pemono, di ka pemanekew,
di ka pemamokeg, pagadati ngka so ama a ka ago so ina a ka.'
21 Tig o mama a "Langon ai na petomanen aken ipoon den ko kawawatai raken."
22 Kagiya maneg ai i Isa na pitero iyan ko kawasa a "Aden pen a isa a disomala a
penggolaolaan a da ngka tomana. Pesaa ngka langon so tamok ka na mbaabaada ngka so
pirak ko manga miskin, na kebegan ka sa kakawasaan roo sa kasorgaan. Oriyan iyan na
kasoy ka na pegonot ka raken."
23 So kiyanega niyan sii na tanto a mikerata a ginawa niyan, ka tanto sekaniyan a kawasa.
24 Na inilay sekaniyan i Isa a tig iyan a "So manga kawasa na tanto a maregen a
kapekasoled iran ko Ndatoan o Allah.
25 Lebi a malebod a kapagokit o onta ko peso a ragom a di so kapekasoled o kawasa ko
Ndatoan o Allah."
26 So manga taw a miyamakaneg sii na tig iran a "O giyanan, na antawaa bes i kesabet?"
27 Somimbag si Isa a "So di kegaga o manosiya na kegaga o Allah."
28 Pitero rekaniyan i Pidro a "Inawaan ami so langon a rek ami sa kapegonot ami reka."
29 Na pitero kiran i Isa a "Teroon ko rekano a mataan den a apiya antawaa i inawaan iyan
so walay niyan, o di na karoma niyan, o di na manga pagari niyan, o di na manga lokes
iyan, o di na manga wata sabap ko Ndatoan o Allah
30 Na pekatarima sekaniyan sa mapeteketakep ai sa masa imanto, ago so kaoyagoyag a da
a kaposan iyan ko pekatalingoma a masa."
Inaloy Peman i Isa so Kapetay niyan
31 Piyakaobay i Isa so sapolo ago dowa a sokbat na pitero iyan kiran a "Pamakineg kano!
Pesong tano sa Yarosalim a ron ketoman so langon taman a miyamangisorat o manga
nabi mipantag ko Wata o Manosiya.
32 Ka peladen sekaniyan ko kena a ba manga Yahodi na pegongatongaten iran, peranegen
ago penodaan iran.
33 Pemadasan iran sekaniyan ago mbonoon, ogaid na sii ko ikatelo gawii na keoyag bo."
34 Na da kasaboti o mange sokbat so apiya satiman bo sangkai a manga nganin, ka
pageemaan kiran so maana niyan na di iran katawan i di niyan dii teroon.
Piyakapiya i Isa So Bota a Pepamangni
35 Sii ko kapepakarani i Isa sa Yariko na aden a bota a mama a dii mamamangni a
moontod ko kilid a lalan.
36 Kagiya maneg iyan so madakel a taw a pepamanagad na iniise iyan o antona anan.
37 Pitero iran on a "Si Isa a Taw sa Nasarit na segad sii."
38 Na inipelalis iyan a "Hey Isa a wata o Daod, kapediin ako ngka!"
39 So manga taw a pepanga oona na pimbongetan iran sekaniyan a pitero iran on a baden
rerenek, ogaid na ba niyan den piyakatanog a kapepelalis iyan a "Hey Wata o Daod,
kapediin ako ngka!"
40 Na tomiyareg lomalakaw si Isa na inisogo iyan a witen rekaniyan so bota. Kagiya
makaobay ron na iniise rekaniyan i Isa a
41 “Antonaa i kabaya a ka a ikidia ko reka?"
Tig o mama a "Sir, kabaya aken a makailay ako peroman."
42 Tig i Isa a "Pekailay ka den! So paratiyaya ngka na aya ngka inipakapiya."
43 Sakotika den a miyakailay sekaniyan, na miyonot ki Isa a pepodin iyan so Allah. Na
kagiya mailay ai o madakel a taw na piyodi iran mambo so Allah.
LOKAS 19
Si Isa ago si Sakayos
Miyakaoma si Isa sa Yariko na pegokit on.
2 Na ndodoo so isa a olowan o manga panenekat sa bowis, a aya ngaran iyan na si
Sakayos, na kawasa sekaniyan a mama.
3 Piyanamaran iyan milay o antawaa si Isa, ogaid na mababa si Sakayos na da niyan
mailay si Isa sabap ko madakel a taw.
4 Na giyoto a miyalalagoy sekaniyan ko onaan o manga taw na tomiyabid ko kayo a
sikomori kaan iyan mailay si Isa a magokit sangkoto a lalan.
5 Kagiya makaoma den si Isa sangkoto a darpa na liyangag iyan so kayo na pitero iyan ki
Sakayos a "Panog ka nggagaan, Sakayos, ka sii ako mbolos ko walay ngka imanto a
gawii."
6 Na minggagaan sekaniyan manog na pisekasakaw niyan si Isa sa kapekebabaya.
7 So langon a miyakailay sii na miyanarotaro a tig iran a "Miyolos sekaniyan ko walay o
baradosa!"
8 Na tominindeg si Sakayos a tig iyan ko Kadnan a "Ilaya ngka, Kadnan. Ipoon imanto na
pembaabaaden aken so sabagi ko tamok aken ko manga miskin, na o aden a
kiyasalimbotan aken na mbadalan ko ron baden sa makapat matakep."
9 Na pitero i Isa a "Imanto a gawii na miyakatalingoma sangkai a walay so kakesabet, ka
giyangkai a mama na kiyababadan mambo o Ibrahim.
10 Ka somiyong sii so Wata o Manosiya kaan iyan mangiloba ago masabet so manga taw
a pepakanaraka."
So Bayambayanan makapantag ko Manga Pelata a Bolawan
11 Sii ko kapepamakinega iran ki Isa na piyanotol iyan kiran pen angkai a bayambayanan,
ka pepekarani sekaniyan sa Yarosalim na pipikiren o manga taw a magaan den kamasaan
so Ndatoan o Allah.
12 Tig iyan a "Aden a barabangensa a mama a somiyong ko mawatan a inged a pekibaloy
a dato na mbaling bo.
13 Sa da niyan pen kaganat na tiyawag iyan so sapolo kataw a oripen iyan na so oman i
isa kiran na bigan iyan sa satiman a pelata a pirak, na pitero iyan kiran a 'Ndagangen iyo
ai taman sa makakasoy ako sii.'
14 “Ogaid na ipekegowad sekaniyan o manga magiinged ko inged iyan, na somiyogo
siran sa manga taw a telokon rekaniyan an iran on matero a 'Di ami kabaya a ba giyangkai
a mama na aya rekami makandato.'
15 “Apiya pen oto na miyabaloy sekaniyan den a dato na miyaling. Na piyakitawag iyan
so manga oripen iyan a kiyapamegan iyan sa pirak kaan iyan katokawi i pira i miyanga
lalaba iran ko kiyandagang iran.
16 Miyakaoma so miyaona on na tig iyan a 'Sir, so pelata a pirak a inibegay ngka raken na
miyakasapolo matakep a miyalaba niyan.'
17 Somimbag so kadnan iyan a 'Mapiya ka a oripen! Sabap sa kasasanaan ka ko maito na
pakapendatoon ko seka ko sapolo a siti.'
18 “Miyakaoma so ikadowa a oripen na tig iyan a 'Sir, so pelata a pirak a inibegay ngka
raken na miyakalima matakep a miyalaba niyan.'
19 Pitero on mambo o dato a 'Pakapendatoon ko seka ko lima a siti.'
20 “Na miyakaoma so isa a oripen a tig iyan a 'Sir, katii so pelata a inibegay ngka raken;
piyanago aken a piyotos piyapiya ko paniyo.
21 Ka ipekelek aken seka, ka mapanton ka a mama a pepangowa ko kena a ba ngka rek,
ago peparagon ko da ngka pamolaa.'
22 “Na somimbag so kadnan iyan a 'Da a bali ngka a oripen! So manga katero o ka na aya
ko reka ikokom. O katawi ngka a mapanton ako a mama a pepangowa ko kena a ba ko
rek ago peperagon ko da aken pamolaa
23 Na ino ngka da tagoa so pirak aken sa bangko kaan amay ka makakasoy ako sii na
kedawat aken ago so iseg iyan?'
24 Na pitero o dato ko kititindeg roo a 'Kowaa niyo ron so satiman a pelata niyan na
began iyo ko oripen a aden a sapolo timan iyan a pelata.'
25 “Tig iran a 'Sir, aden den a sapolo timan iyan a pelata.'
26 “Na pitero o dato a 'Teroon ko rekano a so oman i aden a rek iyan na kebegan pen,
ogaid na so da a rek iyan na apiya so maito a sisii rekaniyan na kowaan on.
27 Na giyangkoto a manga ridoay aken a di iran kabaya i ba aken siran ndatoi na wita
niyo siran sii na pamonoa niyo ko hadapan aken.' "
So Piselasela a Kiyasoled i Isa sa Yarosalim
28 Kagiya matero ini i Isa na tomiyaros sekaniyan sa Yarosalim a moona ko manga
sokbat.
29 Sii ko kapepekarani niyan sa Bitpagi ago giya Bitani roo ko bobongan a bebetowan sa
Palaw a Olibi, na piyakaona niyan so dowa ko manga sokbat iyan a pitero iyan kiran a
30 “Song kano ko inged a maoonaan tano na amay ka makasoled kano ron na keoma niyo
a nati a kimar a iiiket a da pen kakodai. Bokaa niyo na wita niyo sii,
31 Na o aden a magise rekano a 'Ino niyo anan mbokaa?' na teroa niyo ron a 'Aden a
ikidia on o Kadnan.' "
32 Somiyong roo so manga siyogo na miyatoon iran a datar bo o pitero kiran i Isa.
33 Sii ko kapembokaa iran ko nati a kimar na iniise kiran o manga kirek on a 'Ino niyo
pembokaa so kimar?'
34 Tig iran a "Aden a ikidia on o Kadnan."
35 Na inowit iran so kimar ki Isa na iniampido iran ko likod iyan so manga gerab iran, na
piyakakoda iran on si Isa.
36 Sii ko kakokoda iyan na pepamangayaten o manga taw so manga gerab iran sii ko
lalan a pegokitan iyan.
37 Kagiya pepakarani sekaniyan ko darpa a ron ipetondagay so lalan ko Palaw a Olibi na
so langon a madakel a taw a pepamangonot on na mipoon siran den manga bababaya a
pepodin iran so Allah sa matanog sabap ko langon a piyakamemesa a manga galebek a
miyailay iran
38 A tig iran a
"Podin tano so Solotan a pekaoma sii ko ingaran o Kadnan!
Kalilintad roo sa kasorgaan,
na rek o Allah so bantogan roo sa pipeporoan a kasorgaan!"
39 So ped ko manga Parisi a sisii ko kalilimod na pitero iran ki Isa a "Goro pakareneka
ngka so manga sokbat ka."
40 Na pitero kiran i Isa a "Teroon ko rekano a o renek siran na so den so manga ator na
aya pelalalis."
Inisegad i Isa a Yarosalim
41 Miyakarani si Isa sa Yarosalim na kagiya mailay niyan na somigad sekaniyan sa sabap
on.
42 Na pitero iyan a "O ba ngka bo kiyiatokawan den apiya imanto a gawii o andamanaya i
kapakalintad ka, ogaid na mapapagna reka imanto kaan ka di keilay.
43 Pekatalingoma reka so manga gawii a pelikopan ka o manga ridoay ngka a manga
tambak a inggobat iran reka ko oman i mbala reka.
44 Nggebaan ka iran sa tarotop, na polangen iran so manga taw a kibabaling reka. Da a
satiman bo a ator a ba iran begaken a mibabatog ko isa a ator, ka da ngka kilalaa so masa
a kiyasong reka o Allah sa kasebeta niyan reka."
Somiyoled si Isa ko Timplo
45 Somiyoled si Isa ko lamalama o Timplo na piyamogaw niyan so di roo dii ndadagang,
46 Na pitero iyan a "Misosorat ko Kitab a 'So Walay aken na Walay a Pesimbaan,' ogaid
na biyaloy niyo baden a dii tepokan o manga tekew!"
47 Oman gawii na pepamangendao si Isa roo ko Timplo. So manga poporo a imam, ago
so manga goro ko Kitab, ago so manga olowan ko manga taw na kebayaan iran mono.
48 Ogaid na da iran mapamikir o andamanaya i kanggolaolaa iran sii, ka so langon a taw
na kasosomayodan siran mamakineg ko langon a di niyan dii teroon.
LOKAS 20
So Pakaise makapantag ko Kapaar i Isa
Miyakaisa a gawii sii ko kapepangendaowa i Isa ko manga taw ago pepakalangkapen iyan
so Mapiya a Totol roo ko Timplo na miyakaoma on so manga poporo a imam ago so
manga goro ko Kitab a ped iran so manga pelokelekesen
2 Na pitero iran rekaniyan a "Teroa ngka rekami o antonaa i kapaar ka sa di ngka sii dii
kanggolaolaa? Antawaa i migay reka sangkai a kapaar?"
3 Inisembag kiran i Isa a "Aden mambo a ipagise aken rekano. Teroa niyo raken:
4 Anda poon so sangan i Yahiya sa kapepanalawat? Ba poon ko Allah o di na sii ko
manosiya?"
5 Na pinggedageda iran ai, na pitero o oman i isa ko ped iyan a "O teroa tano a poon ko
Allah na peteroon iyan a 'Ino niyo da paratiyayaa si Yahiya?'
6 Ogaid na o teroa tano a poon ko manosiya na langon angkai a manga taw na perobakan
tano iran a ator, ka matatangked sa ginawa iran a nabi si Yahiya."
7 Na giyoto a inisembag iran a "Di ami katawan o anda ini poon."
8 Na tig i Isa a "Di aken rekano mambo peteroon o antonaa i kapaar aken sa di aken dii
kanggolaolaa sangkai a manga nganin."
So Bayambayanan makapantag ko manga Ogopa ko Asinda a Obas
9 Mandiyadi na piyanotol i Isa ko manga taw angkai a bayambayanan: "Aden a mama a
miyamola sa asinda a obas, na piyagapin iyan ai ko manga ogopa na lomiyalakaw
sekaniyan sa miyatey a manga gawii.
10 Kagiya raoten so kaperagona on na somiyogo sekaniyan sa oripen sii ko manga ogopa
ka pekikowa niyan on so bagian iyan ko onga o pamomolan. Ogaid na piyamadasan
baden o manga ogopa na piyakabaling iran a da a miyakowa niyan.
11 Na giyoto a somiyogo sekaniyan kiran sa salakaw a oripen, ogaid na piyamadasan iran
mambo ago piyakakeyakaya iran, na piyakalalakaw iran a da a ba niyan miyakowa.
12 Na somiyogo sekaniyan sa ikatelo a oripen, ogaid na piyamalian baden o manga ogopa
ago biyogaw iran sa liyo.
13 “Na pitero o kirek ko asinda a 'Antonaa i sowaan ko? A, na sogoon ko roo so
pakatatayaan ko a wata aken ka masiken a pegadatan iran sekaniyan.'
14 “Ogaid na kagiya mailay sekaniyan o manga ogopa na pitero o oman i isa ko ped iyan
a 'Giyaya so wata o kirek. Bonoon tano kaan tano makowa angkai a asinda!'
15 Na giyoyod iran sa liyo o asinda na biyono iran.
"Na antonaa i penggolaolaan o kirek ko asinda sangkoto a manga ogopa?
16 Songowan iyan siran na pemonoon iyan, na pegapinen iyan so asinda sa salakaw a
manga taw."
Kagiya maneg ai o manga taw na pitero iran a "Di den anan manggolaola!"
17 Tiyobos siran i Isa na iniise iyan kiran a "O di manggolaola, na antonaa bes i maana
angkai a misosorat ko Kitab:
'So ator a inisili o manga panday sa walay
na miyabaloy baden a aya kaoonayan ko kaoontodan o walay'?
18 “Oman i isa a keolog sangkai a ator na keroperopet, ogaid na apiya antawaa i keologan
on na pegombiyombi."
So Pakaisa mipantag ko Kabayad sa Bowis
19 So manga goro ko Kitab ago so manga poporo a imam na kebayaan iran domakep si
Isa sii den sangkoto a oras, ka miyasipat iran a siran i piyakailatan iyan ko kiyapanotola
niyan ko bayambayanan, ogaid na ipekelek iran so manga taw.
20 Kagiya ka maoto na totoliken iran baden si Isa, na somiyogo siran on sa manga
manoriman a dii mamagomanta sa manga titito kaan iran kalitagi si Isa a nggolalan ko
kapakapeteroa iran on sa midimanda on kaan iran mapalad si Isa ko gobirnador a aden a
kadato iyan ago kapaar sa kasalaa on.
21 Na pitero o manga manoriman ki Isa a "Goro, katawan ami a osto so di ngka dii teroon
ago ipepangendao, na da a taw a ba ngka peramigi, ka ontol so ipepangendao ngka
makapantag ko lalan ko Allah.
22 Na, teroa ngka rekami o ba sisii ko Kitab so kabayad tano sa bowis ko Solotan sa
Roma o di na di?"
23 Ogaid na miyasarino i Isa so kapamagakal iran na pitero iyan kiran a
24 “Pakailaya ako niyo sa pelata a pirak. Antawaa ini kiparas ago ngaran i mitotombok
sii?"
"So solotan sa Roma," a inisembag iran.
25 Na pitero kiran i Isa a "O giyanan na began iyo ko Solotan so kak o Solotan na began
iyo ko Allah so kak o Allah."
26 Na da iran mapakatero si Isa sa midimanda on sii ko kamamasaan o manga taw.
Miyamemesa siran ko inisembag iyan na miyakarenek siran baden.
So Pakaisa makapantag ko Kakeoyag o Miyamatay
27 Aden a manga Sadosi a somiyong ki Isa (giyai so manga taw a tatarimaan iran a di
keoyag so miyamatay)
28 Na iniise iran rekaniyan a "Goro, inisorat rektano o Mosa a 'O matay so mama a aden a
minibegak iyan a karoma ogaid na da a wata iyan, na paliyogat ko pagari angkoto a mama
a pangaromaan iyan so balo a babay kaan siran makambawata sa kebabadan ko miyatay a
mama.'
29 Gowani na aden a pito kataw a magariyari a manga mama, na miyakapangaroma so
kaka na miyatay a da a wata iyan.
30 So tomalondog rekaniyan na piyangaroma niyan angkoto a miyabalo o pagari niyan, na
miyatay mambo.
31 Datar oto so ikatelo, na ndatadatar bo a miyanggolaola angkoto a pito kataw a palaya
siran miyatay a da a ba iran miniganat a wata.
32 Oriyan oto na miyatay mambo so babay.
33 Na amay ka manga ooyag so miyamatay na antawaa i kikaroma sangkoto a babay, ka
so pito kataw a mama na palaya on miyakapangaroma."
34 Somimbag si Isa a "So manga mama ago manga babay sa masa imanto na
makapetepitapi,
35 Ogaid na siran oto a mapapatot a pagoyagen a poon ko miyamatay a peginetaw ko
maori a alongan na di siran petepitapi.
36 Di siran den pematay, ka datar siran o manga malaikat. Manga wata siran o Allah ka
miyanga ooyag siran.
37 Apiya so Mosa na rininayag iyan a penga ooyag so miyamatay, ka sii ko inisorat iyan
makapantag ko pekedeg a maito a kayo na bitowan iyan so Kadnan sa 'Tohan o Ibrahim,
so Tohan o Iskak ago so Tohan o Yakob.'
38 Na kagiya Tohan iran sekaniyan na aya maana ini na oyagoyag siran pen apiya pen
miyamatay, ka sii ko hadapan o Allah na so kalangolangon na oyagoyag."
39 Na gominiraw so ped a manga goro ko Kitab a "Mapiya so inisembag ka, Goro."
40 Na da iran den karawi mise peroman si Isa.
So Pakaisa makapantag ko Al Masih
41 Pitero kiran i Isa a "Ino dii matetaro a so Al Masih na Wata o Daod?
42 Ka so den so Daod na aya den misorat sii ko Sabor a:
'So Allah na pitero iyan ko Kadnan aken a
"Ontod ka sii sa kawanan aken
43 Taman sa ibetad aken so manga ridoay ngka
a dapoay o manga ai ngka." '
44 “Na kagiya bitowan o Daod so Al Masih sa Kadnan na andamanaya i kiyambaloy
niyan a Wata o Daod?"
So Lalangan i Isa mipantag ko manga Goro ko Kitab
45 Sii ko kapepamakineg o langon o manga taw na pitero i Isa ko manga sokbat iyan a
46 “Iktiyari niyo so manga goro ko Kitab a mababaya magenebeneb a ndiditar ko manga
pipiya a kimon, ago mababaya sa kapesalama kiran roo ko manga padian, ago pepamiliin
iran so isesenggay a manga ontoda ko sinagoga ago so tindos a manga darpa sii ko
kandori.
47 Pepangasaben iran so tamok o manga balo a sarta a pepakalayaten iran so manga
dowaa iran a makiilailain sa manga oontol. Lebi den a mala so indaneg kiran!"
LOKAS 21
So Sidka o Balo a Babay
Sii ko kiyapangilailay i Isa na miyailay niyan so manga kawasa a pepamanago siran sa
manga sidka sii baitalmal o Timplo.
2 Miyailay niyan mambo so isa a balo a miskin a tomiyago on sa dowalad a kowarta.
3 Na pitero i Isa a "Teroon ko rekano a mataan a giyangkoto a miskin a balo na lebi pen a
mala a tiyago iyan roo a di so piyamanago on o langon a ped.
4 Ka palaya siran misidka ko lawan ko kakawasaan iran, ogaid na giyangkoto a babay,
apiya sii ko kamimiskini ron, na inibegay niyan langon so ikeoyag iyan."
Inalamat i Isa so Kakegeba o Timplo
5 So ped ko manga sokbat na di ran dii mbibitiyaraiyan so makapantag ko Timplo a
sayana a mapiya a pegilain a pipendaraan sa manga pipiya i paras a ator ago manga
pamemegayan a iniselasela on o manga taw. Na pitero i Isa a
6 “So langon ai a pepanga iilay niyo, na pekaoma so manga gawii a da den a satiman bo a
ator on a ba kibagak ko kabebetadan on, ka so langon ai na penga gegeba."
So manga Kamaregenan ago Kasatroan
7 “Goro," a iniise iran, "anda i kakeolaola ini, ago antonaa i toos ko masa a kitoman ai?"
8 Tig i Isa a "Iktiyari niyo o ba kano pakisaliba, ka madakel a pekaoma sii ko ingaran
aken a di iran dii teroon a "Saken so Al Masih!" ago "Magaan den makaoma so masa!"
Ogaid na di niyo siran pagonoti.
9 Amay ka maneg iyo so makapantag ko manga katidawa ago manga kaperido na di kano
kelek, ka disomala a keolaola ini mona, ogaid na kena a ba niyan sarta a ba aya kaposan."
10 Na tig iyan pen a "So isa a nasiyon na makipetidawa ko salakaw a nasiyon, na so isa a
ndatoan na nggobaten iyan so ped a ndatoan.
11 Keolaola so manga ala a linog, manga taon ago manga paniyakit sii ko mbarambarang
den a manga darpa, na pemakagemaw so piyakalekelek ago manga ala a nanao sii sa
langit.
12 “Ogaid na sa di pen kakeolaola angkai a manga nganin na pendadakepen kano o
manga taw ago setroon kano. Pagowiten kano roo ko manga sinagoga sa kapengokoma
rekano, na kelaboson kano, na pekadarpaan kano ko hadapan o manga dato ago manga
gobirnador, na langon ai na sabap ko ingaran aken.
13 Giyanan i kakeparo niyo sa kepeseksii niyo raken.
14 Ogaid na sa di pen ai kakeolaola na temantamani niyo so manga pamikiran iyo sa di
makaawid a akal iyo o andamanaya i kipetindegen iyo sa ginawa niyo.
15 Ka mbegan ko sekano sa mapetero iyo ago ongangen a apiya sakataw bo ko manga
ridoay niyo na da a ba on pekasembag o di na pekasangka.
16 Apiya so manga lokes iyo ago manga pagari, taman ko manga tonganay niyo ago
manga ginawai na tipon kano iran na pemonoon iran so ped rekano.
17 Ikegowad kano o langon a taw sabap ko ingaran aken.
18 Ogaid na da a satiman bo a bok ko olo niyo a ba on mada.
19 Ba kano den pakatitiger, ka giyoto i kakesabet o niyawa niyo.
Inaloy i Isa so Kakegeba a Yarosalim
20 “Amay ka mailay niyo a kalilikopan a Yarosalim o madakel a manga sondaro na
ketokawan iyo a magaan den ai mabinasa.
21 Sa masa oto na siran oto a ndodoo sa Yodiya na disomala a mamalalagoy ko manga
bobongan, na siran oto a sisii ko siti na disomala a mamangawa siran on, na siran oto a
ndodoo ko dii pagonayonayan na di siran soled ko siti.
22 Ka giyoto so manga gawii a kapendadaneg a kakitoman o langon a misosorat ko Kitab.
23 Dowandowaan iyan so kikaoogat ago so manga maritan a babay sangkoto a manga
gawii! Tanto a keregenan angkai a inged, na pemborngat so rarangit o Allah sangkai a
manga taw.
24 Pemonoon siran a pedang ago pemangitaog siran a penga bibiyag roo ko langon o
manga nasiyon. Na giya Yarosalim na pelagosaken o manga taw a kena a ba manga
Yahodi taman sa mapos so masa a inokoran ko kena a ba manga Yahodi.
So Kapekaoma o Wata o Manosiya
25 “Sa masa oto na pekagemaw so manga nanao sii ko alongan ago sii ko olan ago so
manga bitoon. Sii sa doniya na kedaan sa arap so manga nasiyon a kesosa so manga
pamikiran iran sabap ko daleg o ragat ago so di niyan dii kambegebegel.
26 Kedaan sa tanod so manga taw sabap ko kalek iran sii ko kapenayawa iran ko manga
kesowasowa ko dalem a doniya, ka keselenseleng so manga kabatowa roo sa langit.
27 Na giyoto den i kakeilaya iran ko Wata o Manosiya a pekaoma a sisii ko gabon a
misasarta on so mala a kabatowa ago bantogan.
28 Amay ka pepoonan den ai maolaola na tindeg kano ago langag kano, ka pepekarani so
kakesabet iyo."
So Indao o Kayo a Higos
29 Na piyanotol kiran i Isa ngkai a bayambayanan: "Ilaya niyo so kayo a higos ago so
langon o manga kayo.
30 Amay ka mailay niyo a peraon den na ketokawan iyo sa da a ba on rekano petero a
magaan den lomaon.
31 Datar anan mambo na amay ka mailay niyo a pekeolaola angkai a pitero aken na
ketokawan iyo a magaan den makatalingoma so Ndatoan o Allah.
32 Teroon ko rekano a mataan den a keolaola ini langon sa di pen malengan mamatay so
kapapantagan imanto a manga taw.
33 Penga ada so langit ago so lopa, ogaid na di den keda so manga katero aken.
Kailangan so Kaiiktiyar
34 “Iiktiyar kano ka o ba kano baden matatalekeb sabap ko kitaralo a kekan iyo ago
kapaginom ko pakabereg a panginginomen, ago so manga awid a akal mipantag ko
kapepaginetaw niyo, ka o ba kano baden katomparakan sangkoto a gawii a datar o litag.
35 Ka kitalingoma ini ko langon a taw ko dalem a doniya.
36 Lalayon kano pageenaw a ipepangangarapan iyo a kegaga niyo lomidas so langon
angkai a keolaola ago pekatindeg kano sii ko hadapan o Wata o Manosiya."
37 Oman kadaondaw na pepangendao si Isa sii ko Timplo, na igira a gagawii na peliyo ko
siti, ka roo pekeden ko bobongan a bebetowan sa Palaw a Olibi.
38 Na igira a teked a kapipita na pepamanong so langon a taw ko Timplo sa
kapemakinega iran on.
LOKAS 22
So Kadiyat a Kambonoa ki Isa
Sa masa oto na magaan den so Pista ko Kakan sa Paan a da a Tapay ron a bebetowan sa
Paska.
2 So manga poporo a imam ago so manga goro ko Kitab na dii mbabanog sa okit a
kambonoa iran ki Isa, ka ipekelek iran so manga taw.
Miyayon si Yodas sa Katipowa niyan ki Isa
3 Samaoto na somiyook so Iblis ki Yodas a bebetowan sa Iskariyot, a isa ko sapolo ago
dowa a sokbat.
4 Na somiyong sekaniyan ko manga poporo a imam ago so manga olowan o manga
gordiya ko Timplo na miyakimbitiyarai kiran o andamanaya i kakepalada niyan kiran ki
Isa.
5 Miyababaya siran na miyayon siran sa tendanan iran sa pirak.
6 Miniyog si Yodas na mipoon den mangiloba sa kakeparowi niyan kiran malad ki Isa sa
di katokawan o madakel a taw.
So Kiyagabi i Isa ago so manga Sokbat iyan
7 Riyaot so gawii ko Pista ko Kakan sa Paan a da a Tapay, a so gawii a ron ipapaliyogat a
kapenombalia ko manga nati a bilibili a kekan iran sii ko inggabi ko Paska.
8 Siyogo i Isa si Pidro ago si Yahiya a tig iyan a "Lalakaw kano na tiyagara niyo so
inggabi tano ko Paska."
9 Iniise iran a "Anda i kabaya a ka a petiyagaran ami?"
10 Tig i Isa a "Sii den ko kapekasoled iyo ko siti na mbelaken kano o mama a maawid sa
omoy a tatagoan sa ig. Tondoga niyo ko walay a songowan iyan
11 Na teroa niyo ko kiwalay ron a 'Ipagise reka o Goro a: Anda i rowang a kekanan aken
ko inggabi ko Paska a ped aken so manga sokbat aken?'
12 Na pekiilay niyan rekano so mala a rowang sa poro a kiyaasaan den, na roo niyo
tiyagara so langon taman."
13 Na giyoto a lomiyalakaw siran na miyaoma iran oto langon a datar bo o pitero kiran i
Isa, na pitiyagar iran so inggabi ko Paska.
So Paan ago so Arak
14 Kagiya raoten so oras a kaken iran na miyontod si Isa ko pekenan a ped iyan so manga
siyogo.
15 Pitero iyan kiran a "Tanto aken a inikadali a kapakapamagatoang tano sii sangkai a
inggabi ko Paska sa di aken pen kakerasay.
16 Ka teroon ko rekano a di ako sii ken peroman taman sa di ini manggolaola roo ko
Ndatoan o Allah."
17 Na kinowa i Isa so tagayan na kagiya kapanalamatan iyan so Allah na tig iyan a
"Kowaa niyo ai na mbagibagia niyo.
18 Ka teroon ko rekano a ipoon imanto na di ako den maginom sangkai a arak taman sa
makatalingoma so Ndatoan o Allah."
19 Na kinowa niyan so paan na kagiya kapanalamatan iyan so Allah na piyangopak iyan
na inibegay niyan kiran a tig iyan a "Giyai so lawas aken a inirila para rekano. Nggolaolaa
niyo ai a ipetadem raken."
20 Datar oto mambo na kagiya makapasad siran gomabi na kinowa niyan so tagayan a tig
iyan a "Giyangkai a tagayan na aya bago a kapasadan o Allah a mipepasod ko rogo aken a
keodod para rekano.
21 “Ogaid na so tipo raken na mipageepeda aken sangkai a lamisaan!
22 Mataan den a petay so Wata o Manosiya a ketoman so takdir mipantag on, ogaid na
kemorkaan angkoto a mama a tipo ron!"
23 So kiyateroa sii i Isa na miyamagisei siran o antawaa kiran i penggolaola sii.
So Kipepawala o Antawaa i Lebi a Mala
24 Samaoto na mipepawala so manga sokbat o antawaa kiran i ibibilang a lebi a mala.
25 Na pitero kiran i Isa a "So manga dato o manga nasiyon na pepangondatoan iran so
manga pagtaw iran. Na so manga olowan iran na bebetowan sa 'Ginawai o manga Taw.'
26 Ogaid na kena a ba datar ai sii rekano, ka so lebi rekano a mala na disomala a
pembaloy a datar o ariyari rekano, ago so olowan na datar o pepanalagad.
27 Ka antawaa i lebi pen a mala? Ba so moontod a ken o di na so pepanalagad rekaniyan?
Ba kena a so moontod? Ogaid na sisii ako rekano a datar o pepanalagad.
28 Sekano den i lalayon raken makadedeket sii ko langon o kiyatepengi raken.
29 Na mbegan ko sekano sa kabenar sa kapendato a datar o kiyabegi raken sii o Ama
aken.
30 Na pekakan kano ago pemakainom ko lamisaan aken sii ko Ndatoan aken, na
pekaontod kano ko manga korsi a pepangokomen iyo so sapolo ago dowa a mbatabataa a
manga Israil."
Inalamat i Isa so Kipepalaon on i Pidro
31 Tig i Isa a "Simon, Simon, pamakineg ka! So Iblis na kabaya iyan a katepengi niyan
rekano langon a datar o taribasok a pepalidan iyan so ilaw.
32 Ogaid na inipangangarapan aken seka, Simon, kaan ka di kedai sa paratiyaya. Na amay
ka sengor ka raken peroman na pakabagera ngka so paratiyaya o manga pagari ngka."
33 Somimbag si Pidro a "Kadnan, makatitiyagar ako a mirakes reka a kekalaboso ago
mbonoon!"
34 Na pitero i Isa a "Teroon ko reka, Pidro, a sa di pen kapekakoko o manok sangkai a
gawii na penokolen ka sa makatelo o ba ako ngka katawi."
Pirak, Pontir ago Pedang
35 Pitero kiran i Isa a "Isako pakalalakaon aken sekano a da a awid iyo a pirak, o di na
pontir, o di na tinilas na ba aden a makokorang rekano?"
"Da den," a tig iran.
36 Tig i Isa a "Apiya oto na imanto na so aden a pirak iyan na awidi niyan, ago so pen so
potal, na so da a pedang iyan na pesaa niyan so gerab iyan na pamasa sa pedang.
37 Ka teroon ko rekano a disomala a kitoman so misosorat ko Kitab makapantag raken a
'Initapi sekaniyan ko manga baradosa.' Ka mataan den a so langon a miyamangisorat
makapantag raken na pekitoman."
38 Na pitero o manga sokbat a "Ilaya ngka, Kadnan, katii so dowa timan a pedang."
Tig iyan a "Kiyatangkaan den anan!"
Miyangangarapan si Isa roo sa Gitsimani
39 Miyawa roo si Isa na somiyong ko Palaw a Olibi ka asal a olaola niyan, na miyonot on
so manga sokbat.
40 Kagiya makaoma siran sangkoto a darpa na pitero iyan kiran a "Pepangangarapan kano
kaan kano di ndaaga o kapetepengi rekano."
41 Na inawat iyan siran sa masiken maraot den o lebada a ator, na romiyoko sekaniyan
ago miyangangarapan
42 A tig iyan a "Ama, o kebaya ka na kowaa ngka raken angkai a tagayan, ogaid na
pengnin ko a kena a ba so kabaya aken i ketoman, ka so kabaya a ka."
43 Na gomimaw ron so isa a malaikat a poon sa kasorgaan a miyakabager rekaniyan.
44 Na kagiya tanto a mala a kararasay niyan na piyanamaran iyan baden a di niyan dii
kapangangarapan, na so ating iyan na datar o rogo a pegetek ko lopa.
45 Kagiya makapasad mangangarapan na tominindeg sekaniyan na komiyasoy ko manga
sokbat. Na miyaoma niyan siran a kitotorogen sabap ko dii kakerata a ginawa iran.
46 Na pitero iyan kiran a "Ino kano kitotoroga? Mbowat kano na pepangangarapan kano
kaan kano di ndaaga o katepengi rekano."
So Kiyadakepa ki Isa
47 Sii ko di niyan pen dii katero na madakel a manga taw a miyamakaoma a
penanakodaan angkoto a mama a bebetowan sa Yodas, a isa ko sapolo ago dowa a sokbat.
Miyobay sekaniyan ki Isa ka pagarekan iyan
48 Ogaid na pitero on i Isa a "Yodas, tipon ka bes so Wata o Manosiya a sarta a
kapegareki ngka on?"
49 Kagiya mailay o manga sokbat i Isa o antonaa i mapenggolaola, na pitero iran a
"Kadnan ba ami den pelalakoten so manga pedang ami?"
50 Na so isa kiran na liyakot iyan so oripen o maporo a imam na miyasapil on so
kawanan a tangila niyan.
51 Ogaid na pitero i Isa a "Tatareg kano! Kiyatangkaan den!" Na siko iyan so tangila o
oripen na piyakapiya niyan.
52 Na somiyangor si Isa ko manga poporo a imam, ago so manga gordiya ko Timplo, ago
so manga pelokelokesen a miyamanong on sa kandakepa iran on a tig iyan a "Ba ako
tanganiyaya? Ino kano kiaawid sa manga pedang ago manga bentol ko kiyasong iyo sii?
53 Oman gawii na sisii ako rekano roo ko Timplo na da ako niyo dakepa. Ogaid na giyai i
oras iyo, sii ko dii kandato o kapaar o maliboteng."
Inipelaw i Pidro si Isa
54 Na diyakep iran si Isa na inowit iran ko walay o maporo a imam, na tomiyondog on si
Pidro a malo on maaawat.
55 Kagiya makambiyag siran sa apoy ko look o lamalama na miyamangontod siran ko
melilibeta on na tomiyapi kiran si Pidro.
56 Aden a sakataw a raga a miyailay niyan sekaniyan a moontod ko obay o apoy, na
tintengan iyan si Pidro na pitero iyan a "Giyangkai a mama na ped iyan mambo!"
57 Ogaid na inipelaw ai i Pidro a tig iyan a "Di aken sekaniyan katawan, Babay!"
58 Da matey na aden a mama a miyakainengka rekaniyan a tig iyan a "Isa ka kiran pen!"
Na tig i Pidro a "Kena, Aki!"
59 Kagiya makaisa ka oras na pitero o ped a mama a da den ndowadowa a "Mataan den a
giyangkai a mama na ped iyan, ka taw mambo sa Galili!"
60 Ogaid na somimbag si Pidro a "Aki, di aken katawan i di ngka dii teroon!" Na sii ko di
niyan pen dii katero na komiyoko so manok.
61 Na dominingil so Kadnan a tintengan iyan si Pidro, na kiyatademan i Pidro so pitero
rekaniyan o Kadnan a "Sa di pen kapekakoko o manok sangkai a gawii na ipepelaw ako
ngka sa makatelo.
62 Na lominiyo si Pidro na gomiyoraok a tanto a misendit.
63 Oriyan iyan na so manga mama a nggogordiya ki Isa na piyagongatongat ago piraraneg
iran sekaniyan.
64 Pinilesan iran so manga mata niyan a di ran dii teroon a "Iring ka sa nabi! Antawaa i
somiyontok reka?"
65 Na madakel pen a pitero iran a inipagitowito iran on.
Si Isa ko Hadapan o manga Pangongokom
66 Kagiya mapita na mitimotimo so manga pelokelokesen ko manga Yahodi a rakes on
so manga poporo a imam ago manga goro ko Kitab na miyawit si Isa ko pengokoman
iran.
67 Pitero iran on a "O seka so Al Masih, na teroa ngka rekami."
Somimbag si Isa a "O teroa ko rekano na di ako niyo mbenaren,
68 Na o pagisei aken sekano na di ako niyo sembagen.
69 Ogaid na ipoon imanto na makaoontod so Wata o Manosiya ko kawanan o Lebi a
Mamaapaar a Tohan."
70 Na pitero iran langon a "Na, seka bes so Wata o Allah?"
Na inisembag iyan kiran a "Benar so di niyo dii teroon a saken den."
71 Na pitero iran a "Di den kailangan a kapakapeseksia tano ko ped! Sektano den i
miyakaneg sangkai a pitero iyan!"
LOKAS 23
Piyakaadap si Isa ki Pilato
Miyamanindeg langon angkoto a malilimod na inowit iran si Isa ko gobirnador Pilato.
2 Roo iran sekaniyan pisenditan a tig iran a "Kiyatokawan ami a giyangkai a mama na
pepakirido iyan so gobirno ko nasiyon ami. Ipesapar iyan so kapembayadi ko bowis ko
Solotan sa Roma, ago di niyan dii teroon a sekaniyan so Al Masih a isa a solotan."
3 Iniise rekaniyan i Pilato a "Ba seka so Solotan o manga Yahodi?"
Somimbag si Isa a "Benar so di ngka dii teroon."
4 Na pitero i Pilato ko manga poporo a imam ago so madakel a taw a "Da a miyatoon
aken a isela sangkai a mama."
5 Ogaid na initaros iran baden a di ron dii kasenditi a tig iran a "Pepangondoin iyan so
manga taw sa dalem a Yodiya a nggolalan ko kapepangendao niyan. Mipoon sekaniyan sa
Galili na tiyampos iyan sii den."
Si Isa sii ko Hadapan i Hirod
6 So kiyanega sii i Pilato na iniise iyan o ba taw sekaniyan sa Galili.
7 Kagiya katokawan iyan a poon bes si Isa ko inged a ndadatoan i Hirod na piyakiwit iyan
sekaniyan ki Hirod a samaoto na ndodoo mambo sa Yarosalim.
8 Tanto a miyababaya si Hirod kagiya mailay niyan si Isa, ka miyaneg iyan den so
makapantag on, na miyatey den a sisingayoon iyan a kailaya niyan on. Na iinamen iyan a
mailay niyan si Isa a dii nggolaola sa piyakamemesa a nanao.
9 Na piyangingisean sekaniyan i Hirod sa madakel a pakaise, ogaid na da den sembaga i
Isa.
10 Na miyobay so manga poporo a imam ago manga goro ko Kitab a kititindeg roo a di
alangalang a di ran dii kasenditi ki Isa.
11 Oriyan iyan na piyangongatongat ago pisodi i Hirod ago so manga sondaro niyan si
Isa, na piyakanditar iran sekaniyan sa kimon a mapiya na piyakiwit iran komasoy ki
Pilato.
12 Sii den sangkoto a gawii na miyakangginawai si Hirod ago si Pilato, ka sa da pen ai
kanggolaola na meridoay siran.
Minisela ki Isa so Kambonoa on
13 Piyakitawag i Pilato so manga poporo a imam ago so manga olowan ago so madakel a
taw
14 Na pitero iyan kiran a "Inowit iyo raken angkai a mama a pitero iyo a pepakirido iyan
ko manga taw so gobirno. Na piyangingisean aken sii ko hadapan iyo, ogaid na da den a
ba ko miyatoon a sala iyan a inidimanda niyo ron.
15 Da matoon mambo i Hirod i sala iyan, ka piyakakasoy niyan rekami, na marayag a da
a miyanggolaola niyan a ba patot a imbono on.
16 Sabap sii na pakipemadasan ko sekaniyan baden na mbokaan ko."
17 Ka paliyogat ki Pilato a pakaliyon iyan kiran so sakataw a kalaboso igira a miyaoma
ngkoto a Pista.
18 Ogaid na mirengarengan siran den melalis a "Bonoa ngka sekaniyan! Si Barabas i
bokai ngka para rekami!"
19 Miyakalaboso si Barabas sabap ko kiyaridoa niyan ko gobirno sa Yarosalim, na
miyakapamono sekaniyan.
20 Kagiya kabaya i Pilato a mbokaan iyan si Isa na miyananalo peroman ko manga taw.
21 Ogaid na milalalis siran baden somembag a "Totoka ngka sekaniyan ko kros! Totoka
ngka ko kros!"
22 Pitero kiran i Pilato sa miyakatelo a "Ngkaino? Antonaa i sala a pinggolaola niyan? Da
a ba ko rekaniyan miyatoon a patot a kibono on. Sabap roo na pakipemadasan aken na
mbokaan ko."
23 Ogaid na initaros iran baden a kapelalalis iran sa matanog a petegelen iran a totoken si
Isa ko kros. Na so di ran dii pelalalis na aya miyakataban,
24 Na kiyokom i Pilato sa ginawa niyan a tomanen iyan so pepangnin iran.
25 Na biyokaan iyan so mama a piyangni iran a kiyalaboso sabap ko kiyaridoa niyan ko
gobirno ago sabap sa miyakapamono, na piyalad iyan si Isa ko kabaya iran a ikidia iran
on.
Tiyotok si Isa ko Kros
26 Sii ko kapegowita iran ki Isa roo ko mbonoan on na miyakabalak siran sa mama a
pepakapoon ko dii pagonayonayan, a si Simon a magiinged sa Sirini. Diyakep iran
sekaniyan na piyakiposai iran on so kros, na pepakitondog iran on si Isa.
27 Madakel a manga taw a pepamanondog ki Isa, a so ped kiran na manga babay a di ran
sekaniyan dii mboko ago dii ndidiyagaw.
28 Na diningilan siran i Isa a tig iyan a "Manga babay sa Yarosalim, di ako niyo
penggoraoka, ka aya niyo goraoka na so manga ginawa niyo ago so manga wata iyo.
29 Ka pekatalingoma so manga gawii a peteroon o manga taw a 'Rarakmatan so manga
babay a di pembawata, ago so manga babay a da den mbawata ago da den kasosowi!'
30 Sangkoto a masa na peteroon o manga taw ko manga palaw a 'Tempagi kami niyo,'
ago sii ko manga bobongan a 'Tamboni kami niyo.'
31 Ka o giyangkai a manga nganin i di ran dii nggolaolaa sii ko kapepelita pen o kayo na
antonaa i kesowasowa amay ka miyarayong den?"
32 Aden pen a dowa kataw a tanganiyaya a pegowiten roo a mbonoon a ped i Isa.
33 Kagiya makaoma siran ko darpa a bebetowan sa 'Lagas a Olo,' na ron iran tiyotok si
Isa ago so dowa kataw a tanganiyaya ko manga kros, a so isa on na sii sa kawanan i Isa,
na so isa peman na sii sa diwang.
34 Na pitero i Isa a "Hey Ama ko, rilai ngka siran ka di iran katawan i di ran dii
nggolaolaan." Na pimbagibagi o manga sondaro so manga nditaren iyan a nggolalan ko
kaperipa.
35 Kititindeg roo so manga taw a mbabantay, na so manga olowan na di ran dii
pagongatongaten si Isa a tig iran a "Siyabet iyan so ped, na patot a sabeten iyan a ginawa
niyan o sekaniyan so Al Masih a aya Miyapili o Allah!"
36 Piyagompatompat sekaniyan pen o manga sondaro. Miyobay siran on na diyawagan
iran sa arak,
37 Na pitero iran on a "O seka so solotan o manga Yahodi, na sabeta ngka a ginawa
ngka!"
38 Na sii ko kaporoan iyan na aden a misosorat on a "Giyai so solotan o manga Yahodi."
39 So isa ko manga tanganiyaya a mabibitin roo na piyagitowito iyan si Isa a tig iyan a
"Ba di seka so Al Masih? Sabeta ngka a ginawa ngka ago sekami!"
40 Ogaid na pimbongetan sekaniyan o ped iyan a tig iyan a "Ba da a kalek ka ko Allah?
Ndatadatar a kapendanega rekta ago sekaniyan,
41 Ogaid na mapapatot rekta ini sabap ko miyanggolaola ta. Ogaid na giyangkai a mama
na da a pinggolaola niyan a marata."
42 Na pitero iyan pen a "Hey Isa, tademi ako ngka amay ka makasoled ka ko Ndatoan
ka."
43 Pitero rekaniyan i Isa a "Teroon ko reka a mataan den a imanto a gawii na keped ka
raken roo sa kasorgaan."
So Kiyapatay i Isa
44 Kagiya maoto den a alongan na kiyalibotengan den so dalem a inged oto taman sa alas
tris,
45 Ka tomiyareg sominang so alongan.
45 So rending a bibitinen roo ko Timplo na miyakisi a miyadowa timan
46 Na miyananalo si Isa sa matanog a tig iyan "Hey Ama, iserig aken so niyawa ko sii ko
manga lima ngka!" Na oriyan o kiyateroa niyan sii na miyatay den.
47 So olowan o manga sondaro na kagiya mailay niyan angkai a miyaolaola na biyantog
iyan so Allah a tig iyan a "Mataan den a maontol angkai a mama."
48 Na so langon o madakel a taw a mitimotimo roo a mbabantay na kagiya mailay iran so
miyasowasowa na mimbabaling siran a penggandangan iran a rareb iran.
49 So langon a ginawai i Isa a ped on so manga babay a miyamangonot rekaniyan a poon
sa Galili na kititindeg siran sa malo mawatan a lomalangkaw sangkai a dii manggolaola.
So Kinikoboren ki Isa
50 Aden a mama a bebetowan sa Yosop a isa ko pangongokom ko manga Yahodi.
Mapiya ago magiinontolan a mama
51 A da makaayon ko kiyakokoma iran ki Isa ago so inikidia on. Poon sekaniyan sa
Arimatiya a isa a inged sa Yodiya, na pakatatalingomaan iyan so Ndatoan o Allah.
52 Somiyong sekaniyan ki Pilato na piyangni niyan on so lawas i Isa.
53 Na inibaba iyan ai a poon ko kros, na biyongkosan iyan sa onong a sotra na inibetad
iyan ko kobor a kakakalotan den ko lakongan a da den katagoi sa miyatay.
54 Giyangkoto a gawii na Diyamaat, a so Gawii a Ipetiyagar ko Gawii a Idedeke.
55 So manga babay a miyonot ki Isa gowani a poon sa Galili na tomiyondog siran ki
Yosop na miyailay iran so kobor ago so kinibetaden roo ko lawas i Isa.
56 Oriyan iyan na miyaling siran na mitiyagar siran sa manga ikekamotan ago lana
mamot para ko lawas. Ogaid na domike siran ko Gawii a Idedeke a so den so inisogo o
Kitab.
LOKAS 24
So Kiyaoyag i Isa
Sii ko teked a kapipita ko Akad somiyong so manga babay ko kobor a aawidan iran so
ikekamotan a pitiyagar iran.
2 Miyaoma iran so kobor a kiyalekaan, ka miyalilid den so ator a poon ko gimowa iyan.
3 Na somiyoled siran on, ogaid na da iran matoon so lawas o Kadnan a Isa.
4 Sii ko katitindeg iran roo a kikalilibogan makapantag sii na tekaw den a miyakagemaw
so dowa kataw a mama a tominindeg ko obay ran a ndiditar sa pepamangindat a nditaren.
5 Miyalek so manga babay na miyakatolong siran. Pitero kiran o manga mama a "Ino niyo
pepangilobaa so oyagoyag sii ko miyamatay?
6 Da sekaniyan sii ka miyaoyag bo! Tademi niyo so pitero iyan rekano isako ndodoo
sekaniyan pen sa Galili
7 A tig iyan a 'So Wata o Manosiya na disomala a kepalad ko kapaar o baradosa a manga
mama ago ketotok ko kros na keoyag bo sii ko ikatelo gawii.' "
8 Na kiyatademan o manga babay so manga katero iyan,
9 Na komiyasoy siran a poon ko kobor na piyanotol iran ai langon ko sapolo ago isa a
sokbat ago so langon a ped.
10 Giyangkai a manga babay, a si Mariyam Magdalina, si Yowana, si Mariyam a ina i
Santiyago ago so ped iran a manga babay na aya miyamanotol sangkai a manga nganin sii
ko manga siyogo.
11 Ogaid na aya kapipikira iran on na dii mamerak so manga babay, na da iran mbenara
so pitero iran.
12 Ogaid na tominindeg si Pidro na miyalalagoy roo ko kobor, na komiyoong ago
siyorong iyan, na miyailay niyan a aya bo a matatago roo na so manga dinis a inibongkos
ki Isa. Na miyaling sekaniyan a pepememesa o antonaa i miyaolaola.
So Kiyalalakaw i Isa sa Imaos
13 Sii sangkoto a gawii na pelalakaw so dowa ko manga sokbat a pesong sa inged a
bebetowan sa Imaos a manga sapolo ago isa ka kilomitro a poon sa Yarosalim.
14 Di ran dii mbibitiyaraiyan so langon taman a miyasowasowa.
15 Na sii ko di ran dii kambibitiyarai na si den si Isa na domiyaseg kiran, na miyonot
kiran a pelalakaw.
16 Miyailay iran sekaniyan, ogaid na da kiran maparo o ba iran makilala.
17 Pitero kiran i Isa a "Antonaa i di niyo dii mbibitiyaraiyan ko kapelalakaw niyo?"
Tomiyareg siran lomalakaw a peparas sa mararata a ginawa iran,
18 Na somimbag so isa kiran a aya ngaran iyan na si Kliyopas a tig iyan a "Ba seka bo i
mama a gomegenek sa Yarosalim a di niyan katawan so manga miyaolaola roo ko
miyamakapira den ai gawii?"
19 “Antonaa i miyaolaola?" a iniise iyan.
Tig iran a "So kiyaokitan i Isa a Taw sa Nasarit. Nabi sekaniyan a kikilalaan o Allah ago
so langon a taw a mala i kabatowa so katero iyan ago galebek.
20 So manga poporo a imam ago so manga olowan tano na piyalad iran ko kaselaa on ko
kapatay, na tiyotok iran ko kros.
21 Aya iinamen ami gowani na sekaniyan i pekasabet sa Israil. Liyo san pen na ikatelo
den ai gawii a kiyanggolaola oto.
22 Ogaid na miyamemesa kami ko pitero o ped ko manga babay a ped ami, ka
komiyabalaga siran somong ko kobor
23 Na da iran roo matoon so lawas iyan. Komiyasoy siran na piyanotol iran a miyakailay
siran kon sa pangingilain, a so manga malaikat a pitero iran kiran a oyagoyag sekaniyan.
24 Na so ped ko manga ped ami na somiyong ko kobor, na miyaoma iran a datar bo o
pitero o manga babay, ogaid na da iran sekaniyan mailay."
25 Na pitero kiran i Isa a "Sekano a da a manga lalag iyan ago manga lolombat i
kaparatiyaya ko langon a miyatero o manga nabi!
26 Ba di disomala a daan a miyakaokit so Al Masih sangkai a manga karomasayan na go
bo makasong sa kasorgaan?"
27 Na inosay niyan kiran so misosorat ko dalem a Kitab makapantag sa ginawa niyan
ipoon ko Kitab o Mosa taman ko manga Sorat o langon o manga nabi.
28 Sii ko kapepakarani iran ko inged a songowan iran na man den a ndayon si Isa ko
kapelalakaw niyan.
29 Ogaid na inakolan iran sekaniyan a "Sii ka rekami den pasin, ka magaan den
magagawii na pekaliboteng." Na somiyoled roo si Isa ka tereg kiran.
30 Sii ko kapepamagatoang iran na kominowa sekaniyan ko paan na miyanalamat. Na
piyangopak iyan na inidawag iyan kiran.
31 Sarta den a miyabekar so manga mata iran na miyakilala iran sekaniyan. Ogaid na
somidep sekaniyan baden na da iran den mailay.
32 Na pitero o isa ko ped iyan a "Ba di tanto a kiyaoyatan so manga poso ta sii ko di
niyan rekta dii kapakimbitiyarai roo ko lalan a penggogoden iyan rekta so Kitab?"
33 Na sii den sangkoto a oras na gomiyanat siran na komiyasoy sa Yarosalim, na
miyatoon iran so sapolo ago isa a sokbat a titimo roo a rakes o manga ped iran
34 A aya iran dii teroon na "Mataan den a miyaoyag bo so Kadnan, na miyakiilay ki
Simon!"
35 Na piyanotol o dowa a mama so miyaolaola sii ko lalan, ago so kiyakilalaa iran ki Isa
sii ko kiyapangopaka niyan ko paan.
So Kiyasogoa i Isa ko manga Sokbat iyan
36 Sii ko kapepanotola iran sii pen na gomimaw den si Isa a tomitindeg ko seronsarongan
iran, na pitero iyan a "Malalayon rekano so kalilintad."
37 Kiyatekawan siran ago miyanga alek a aya mapipikir iran na miyakailay siran sa
arowak.
38 Pitero iyan kiran a "Ino kano penga aabeng? Ino kano pendowadowa?
39 Ilaya niyo so manga lima ko ago manga ai, ka saken den! Apera ko niyo, ka ketokawan
iyo; ka so arowak na da a ba niyan sapo ago tolan a pekeilay niyo a sisii raken."
40 Kagiya matero iyan ai na piyakiilay niyan kiran so manga lima niyan ago manga ai.
41 Ogaid na di siran pen pekapangimbenar piyapiya sa o ba sekaniyan den sabap ko
kiyababaya iran ago kiyapamemesa. Na giyoto a iniise iyan kiran a "Ba aden a kekan sii?"
42 Na bigan iran sekaniyan sa sabool a iniyaw a seda,
43 Na kinowa niyan ago kiyan iyan sii ko hadapan iran.
44 Pitero iyan kiran a "Tanodi niyo angkai a miyatero aken rekano isako sisii ako rekano
pen: Disomala a kitoman so langon a misosorat makapantag raken sii ko Kitab o Mosa
ago so manga Sorat o manga nabi ago sii ko Sabor."
45 Na taros a liniwanagan iyan so manga pamikiran iran kaan iran masabot so Kitab,
46 A tig iyan a "Giyai i misosorat on: Kerasay so Al Masih na keoyag bo a poon ko
miyamatay sii ko ikatelo gawii,
47 Na sii ko ingaran iyan na so osiyat makapantag ko katelikodi ko manga dosa ago so
kaperilai ko dosa na pekalangkapen roo ko langon o manga nasiyon a ipoon sa Yarosalim.
48 Sekano i manga saksi sangkai a manga nganin.
49 “Na pekasongen ko rekano so initopa o Ama aken. Ogaid na tatareg kano sii sa siti
taman sa masenep kano o kabatowa a poon sa kasorgaan."
Minibayaw si Isa sa Kasorgaan
50 Oriyan oto na piyakaonot siran i Isa ko liyo o siti taman sa Bitani, na inibayaw niyan a
manga lima niyan na riyakmatan iyan siran.
51 Na sii ko kaperakmati niyan kiran na inawaan iyan siran, ka minibayaw roo sa
kasorgaan.
52 Na sinimba iran sekaniyan, na komiyasoy siran sa Yarosalim a tanto siran a
pekebabaya.
53 Na milalayon siran roo ko Timplo a pepodin iran so Allah. 