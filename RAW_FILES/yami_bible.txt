Matay 1
Ineynapo na ni Yeso Kizisto
(Locya 3:23-38)
1O yamalavat rana ngarangaran do jya am ineynapo na ni Yeso Kizisto a
sivovoong na ni Tawey. Si Tawey am sivovoong na ni Apolahan.
2O anak na ni Apolahan am si Isa. O anak na ni Isa am si Yakebo. O anak na ni
Yakebo am si Yoda kano kakakteh na.
3Oanak na ni Yoda kani Tama am si Veyletse a kani Syala. O anak na ni Veyletse
am si Heselon. O anak na ni Heselon am si Yalan.
4O anak na ni Yalan am si Aminata. O anak na ni Aminata am si Nason. O anak
na ni Nason am si Saarmen.
5Oanak na ni Saarmen a kani Laha am si Poatse. O anak na ni Poatse a kani Lote
am si Opeyte. O anak na ni Opeyte am si Yesi.
6Oanak na ni Yesi am si Tawey. O anak na ni Tawey am si Solomen. O ina na am
mina mavakes na ni Odiya.
7O anak na ni Solomen am si Lopoan. O anak na ni Lopoan am si Apiya. O anak
na ni Apiya am si Yasa.
8Oanak na ni Yasa am si Yesava. O anak na ni Yesava am si Yelan. O anak na ni
Yelan am si Ociya.
9O anak na ni Ociya am si Yetan. O anak na ni Yetan am si Ahatse. O anak na ni
Ahatse am si Sisicya.
10O anak na ni Sisicya am si Manase. O anak na ni Manase am si Amen. O anak
na ni Amen am si Yeseya.
11No karakep da so Isedi a tao a yangay do Papilon am meytaodtod si Yeseya. O
anak na am si Yoyacin a kano kakakteh na.
12Yangay da sira do Papilon am meytaodtod si Yekeniya. O anak na am si Salati.
O anak na ni Salati am si Solopapey.
13O anak na ni Solopapey am si Apio. O anak na ni Apio am si Idiacing. O anak
na ni Idiacing am si Aso.
4
Seysyo No Tao
© Bible Society in Taiwan.
14O anak na ni Aso am si Sato. O anak na ni Sato am si Asin. O anak na ni Asin
am si Idio.
15O anak na ni Idio am si Idiasa. O anak na ni Idiasa am si Matan. O anak na ni
Matan am si Yakebo.
16O anak na ni Yakebo am si Yoseyvo a kahanghangan ni Madiya. O meyngaran
si Yeso am anak na ni Madiya. Si Yeso am Misayya.
17No ko vilangan am no yapwen ji Apolahan a kangay na ji Tawey am apat o
ikarwa na (14) no katatapilan da rana. No yapwen ji Tawey a kangay na do
nirakpan da so Isedi a yangay do Papilon am akman sang a apat so ikarwa (14)
so katatapilan sira. No vilangan o niyan da no Isedi a tao do Papilon a kangay
na do cinatazak na no Misayya am akman sang, ta apat so ikarwa (14) o
katatapilan da.
No katazak na rana tao ni Yeso Kizisto
(Locya 2:1-7)
18Kasasaodan ni Yeso Kizisto no katazak na. Si Madiya a ina na a nitamtamkan
ni Yoseyvo am ji pa nizomagpit do vahay da am katenngan na rana ni Madiya o
kapangalavat na so metdeh, do kowyat na jya no Seyzi na ni Ama ta do to.
19O mangay na seksekan a tao a meyngaran so Yoseyvo am tey yapya o
ahahapan na so vazay na do icyatatao na. Am ori o naknakman na sya do
onowned na so kato na rana ngaolyan so tamtamek da. Ta ji nakzan o
kapeyrengerengay da jya no tao a katenngan.
20Naknakmen na o akman sang a vazay am mangay na patateynepan no tinsi ni
Ama ta do to. Maniring am, “Mo Yoseyvo a sivovoong ni Tawey, ji ka nyahey. Ta
ahapen mo si Madiya kataned mo do vahay. Ta o na alavaten am yapo do Seyzi
na ni Ama ta do to.
21Si Madiya am mangahanas so mahakay. No si malikey am ingaran mo jya si
Yeso, ta iya o mapatastas so omraralay nya tao do peyraratenan da.”
22O aro a vazay eya am todey mangononong do mina ciring no panoyonoywan
na so ciring ni Ama ta do to. Ta o mina ciring na am,
23“Amyan so ji meylimoteng so onowned a mavakes a mangalavat so mahakay.
O ngaran na am Imaneydi.” O peypeypangayan na am, “Macilovot jyaten si Ama
ta do to.”
24Mayokay si Yoseyvo am to na mangozai o mina ciring na jya no tinsi na ni Ama
ta do to a mapasakay si Madiya.
25Am no kaji na pa tazakan no kanakan a mahakay am ji pa nimacitovong si
Yoseyvo ji Madiya. Matazak rana a tao o kanakan am ngaranan na ni Yoseyvo a
si Yeso.
5
Seysyo No Tao
© Bible Society in Taiwan.
Matay 2
Apo do teyhesa ka ili a tomazogaw nya tao
1No kapeypanirsirngen da pa si Helote am matazak a tao si Yeso do Podiheng a
ili do Yotay. O manitanita rana so mata no hanit a nimapo do teyhesa ka ili am
mangay sira do Yelosaleng.
2Maniring sira am, “Wanjin jya o nimatazak a tao a panirsirngen no tao do
Yotay. Ta namen nimacita o mata no hanit do daddan no araw a yongkad no
kanimatazak na rana. Ori o namen nyai a yaomraralay nya.”
3Mamizing na no panirsirngen a meyngaran si Helote am marahet o onowned
na. Akman sang sira o tao do Yelosaleng a mamogaw.
4Makarahan am lovoten na ni Helote o panipanirsirngen no mapatanatanang
so nakem da si Ama ta do to a kano mangnanao no iwawalam na ni Ama ta do
to. Maniring jira am, “Do wanjin o na katazakan no Misayya a ipanci da no
panoyonoywan na so ciring ni Ama ta do to no kakwa.”
5Maniring sira am, “Do Podiheng a ili do Yotay. Ta o yadomket a ciriciring da no
panoyonoywan na so ciring ni Ama ta do to am,
6‘Inyo rana tao a meyvahay do Podiheng a macinapnap do Yotay am tana ney
likey na o ili nyo am ney manhama kamo a tao. Ta amyan jinyo so asa ka tao a
makayokod ninyo a Isedi a tao.’ ”
7Makarahan am lovoten na ni Helote a panirsirngen o manitanita so mata no
hanit a tao a kapanahes na nya jira so araraw na no nipeytotwaw no mata no
hanit ang.
8Makarahan am ipanci na sira mangay do Podiheng. Maniring jira am,
“Pakapyahen nyo pala kalahen o kanakan ang. Si makala nyo am ipanci nyo
jyaken, ta mangay ko a iraralay.”
9Mamizing da o ciring na am mangay rana sira. Makarahan am to da cita pa
tomwaw o mata no hanit a nimacita da do daddan no araw a meypalanginan
nira to meynonozey a mangay a someyked do nikatazakan a tao no kanakan
ang.
10So nisaray da makacita so mata no hanit ang.
11Somdep sira do vahay am macita da o kanakan a kano ina na si Madiya. Am
ori o nilogod da amraralay no kanakan ang. Makarahan am babahen da rana o
nipalolo da ovay a kano mahangno a haneng a kano makdeng a kosozi a yazaw
da sya.
6
Seysyo No Tao
© Bible Society in Taiwan.
12Meysinaoli sira o manitanita so mata no hanit a tao am patareken na o
rarahan da ni Ama ta do to, do kanimapatateynep na jira a jyangay ji Helote a
panirsirngen.
Somazok do Ayci a pongso
13Mangay rana sira am patateynepan na si Yoseyvo no tinsi ni Ama ta do to.
Maniring jya am, “Peyvangon rana kangay mo nira meyina a somazok do Ayci,
kato nyo ngyanan dang a meyvahay mangay no ipanci ko na inyo a komaro do
dang. Ta si Helote am na kalahen o kanakan a yawakwaken.”
14Am ori o nyangayan na ni Yoseyvo nira meyina do Ayci a meyvahay do dang,
15mangay do nikawakwak ni Helote. O icyakman na sang no vazay am
pangononongan na o mina ciring no panoyonoywan na so ciring ni Ama ta do
to. Ta maniring am, “Nipeysinaoli ko o anak ko a apo do Ayci.”
Wakwaken na ni Helote o aro a kakanakan
16Katenngan ni Helote o kanimlita da jya no manitanita so mata no hanit am
meyoyaoya. Am ori o nipanovoy na so itaysang a mangay omwakwak so anak
da mahakay a mablit rana adwa so kakawakawan a kano jyablit pa so ikadwa
so kakawakawan a minalikey do Podiheng a kado peycyeylilyan na, do
gazagazan na so araraw no nipakacittan da so mata no hanit.
17O icyakman na sang am todey mangononong o mina ciring no panoyonoywan
na so ciring ni Ama ta do to a meyngaran so Yedimi. Ta maniring am,
18“Makamizing do Lama so sivosivovoong ni Reyci a omlololos a amlavi do
ananak da a jya nimakey a padnadnahen da so pahad, do kanimamimin no anak
da niwakwak da.”
Meysinaoli sira apo do Ayci
19Mawakwak si Helote am patateynepan no tinsi ni Ama ta do to si Yoseyvo do
Ayci.
20Maniring jya am, “Peyvangon rana, kangay mo nira meyina do Isedi. Ta
yarana nimawakwak o yapwa amwakwak si Yeso.”
21Makarahan am ipeysinaoli na rana ni Yoseyvo sira meyina yangay do Isedi.
22Ikongo do nimamizing na o anak ni Helote a meyngaran so Acilaw a omlit do
ama na a panirsirngen no Yotay, am ori o ji na nimangai do Isedi. Am ori o
nipatateynepan na pa ji Yoseyvo ni Ama ta do to. So nipananawan na no
angayan da. Ori o nyangay da tomayo do Cyadidi.
23O meyngaran so Nasale a ili am ori rana o nikaplinan da meyvahay. O
icyakman na sang no vazay am todey mangononong o mina ciring no
panoyonoywan na so ciring ni Ama ta do to. Ta maniring sira am, “Iya rana am
ngaranan da tao do Nasale.”
7
Seysyo No Tao
© Bible Society in Taiwan.
Matay 3
No kapangnanao na no nimanaktak a si Yowani
(Make 1:1-8; Locya 3:1-18; Yowani 1:19-28)
1No kano nang am nimangay o nimanaktak a si Yowani do kabwan no
nihakawan no tao do Yotay a mangnanao.
2Maniring am, “Mamlis kamo na, ta yarana makeykai o na katalamozong ninyo
ni Ama ta do to.”
3O mina ciring no panoyonoywan na so ciring ni Ama ta do to a meyngaran so
Isayya am si Yowani o peycirngan na sya. Ta maniring am, “Amyan so tao a
amlololos do kabwan no nihakawan no tao a manci no, ‘Inyo rana am
wadwaden nyo o rarahan no Panirsirngen ta. So katazineng na rana no
pangonongan na.’ ”
4O ayob na ni Yowani am niparing a bobow no baka. O abtek na am kolit no
baka. O kanen na am zozon a kano maganinem a amyan do vahay no tapipi.
5Nimai pa sira o tao a apo do Yelosaleng a kado peycyeylilyan na do Yotay a
kano macisngen so ili do ayo a meyngaran so Yotan a malovot do tangain na.
6Ipanci da o raraten da. Am ori o nitaktakan na jira ni Yowani do meyngaran so
Yotan a ayo.
7Macita ni Yowani o aro a tao a macyagom do Vadisay a kano macyagom do
Satokay a mai a manci ni Yowani a tomaktak jira am pamizngen na sira.
Maniring jira am, “Inyo a yakmey mavowaw, sino ipanci jinyo o yanyo katayo
no oyaoya na ninyo ni Ama ta do to.
8Ta si mamlis kamo na so icicirawat am ori o ikanoyong nyo rana yana
nikomaro do peyraratenan nyo.
9Ji nyo mancyan o kapakaliklik nyo so peyoyaoyyan na ni Ama ta do to, do nyo
kapeyineynapo si Apolahan. To ko na macitangayan jinyo am makamaog si Ama
ta do to do vato ito so sivosivovoong na ni Apolahan.
10Yana mazomtad o zaig do atngeh no kayo. O ji malasi a kayo am miminen na
atbahen a kapasleb na sya do apoy.
11Ko taktakan inyo no ranom do nyo na kapamlis. Am o manownowji pa ka
nyaken a yamai am taktakan na inyo no Seyzi a kano apoy. So ikaizaizay na pa
ka nyaken. So ji ko macingai jya.
12Yamyan do lima na so ipaninigi. So cigyan na so kadai a kapangay na so pipya
kadai do peyvokavokan, kasleb na so ata na do jyahesep a lila no apoy.”
No kataktak ji Yeso
(Make 1:9-11; Locya 3:21-22)
8
Seysyo No Tao
© Bible Society in Taiwan.
13No kanang am nimapo si Yeso do Cyadidi a kapeypangay na do Yotan a ayo a
mangay ji Yowani a manci nya tomaktak jya.
14Am naknakmen ni Yowani o kazazat na do nakenakem ni Yeso. Maniring ji
Yeso am, “Beken a yaken o taktakan mo a. Ikongo mo yai jyaken.”
15Maniring si Yeso jya am, “To ta macyozai o akman sya vazay an. Ta o ikakman
na sya am ahapen ta o vazay ni Ama ta do to.” Makarahan am to na rana amya
ni Yowani a taktakan si Yeso.
16Meypapowpow si Yeso apo do ranom am todacyangi o hanit. So nipakacita na
so Seyzi na ni Ama ta do to a akmey hato a meyhekas a someyked do kataotao
na.
17Meyratateng am amyan so ciring a apo do teyngato. Maniring am, “Iya rana
ya am Anak ko a ko tey kaglaw. So yako sarayan nya.”
Matay 4
Niharag na ni Yeso o nimlita jya a Satan
(Make 1:12-13; Locya 4:1-13)
1Makarahan am ipeypalanginan no Seyzi si Yeso a yangay do kabwan no
nihakawan no tao a littan ni Satan.
2Makasikapat (40) so araraw si Yeso a jya nikoman am maliliw na o kakcin na.
3Ori o nyangay ni Satan ji Yeso. Maniring jya am, “No ka manoyong a Anak no
Tao do to am pancyan pala o aro a vato a kapeyvaliw na a myanpaw.”
4Tovisan ni Yeso am, “O ciring do Seysyo am, ‘Beken a kanehen o ikavyay no
tao, ta makdekdeng pa o Ciriciring na ni Ama ta do to a ikavyay no tao.’ ”
5Makarahan am yangay na pa ni Satan si Yeso do Yelosaleng a kangay na nya
do toktok na no rako a panaralayan da.
6Maniring jya am, “No ka manoyong a Anak no Tao do to am okso pala do
teyrahem ito. Ta o ciring do Seysyo am, ‘Manovoy o Tao do to so tinsi na a
mangay omzat jimo. So tazapyan da jimo no lima da kaji na meyzazan no ai mo
do vato.’ ”
7Tovisan ni Yeso am, “O ciring do Seysyo am, ‘Ji nyo ngileylamdama o
Panirsirngen nyo a Tao do to nyo.’ ”
8Am ori o nitanggahan na ni Yeso ni Satan do makarang a tokon a kapacita na
no peykamahamahatawan na kano aro a masamasaod no karawan.
9Maniring si Satan am, “No si meylilitod ka amraralay nyaken am to ko na
mimina o makakaday a itoro jimo.”
9
Seysyo No Tao
© Bible Society in Taiwan.
10Tovisan ni Yeso am, “Angay rana mo Satan! Ta o ciring do Seysyo am, ‘Iraralay
nyo o Panirsirngen a Tao do to nyo. So ika iya na no iraralay nyo. Ta abo o
ikararwa na a iraralay nyo an.’ ”
11Makarahan am karwan na rana si Yeso ni Satan a kai no aro a tinsi ni Ama ta
do to a somidong sya.
Papwen ni Yeso o vazay na do Cyadidi
(Make 1:14-15; Locya 4:14-15)
12Mamizing na ni Yeso si Yowani a nipteng da do pamemtengan am meysinaoli
do Cyadidi.
13Am ji rana meyvahay si Yeso do Nasale, ta nimangay rana a meyvahay do
Cyapaynong. O ili rana ori am amyan ori do Sipolon a kado Navotadi a
macisngen do rako a meybebneng a ranom a meyngaran so Cyadidi.
14O icyakman na sang am todey mangononong o ciring no panoyonoywan na
so ciring ni Ama ta do to a meyngaran so Isayya. Ta maniring am,
15“O tao do Sipolon a kado Navotadi a macisngen do rako a meybebneng a
ranom a kado meyngaran so Yotan a ayo a yanan da no beken a tao do Yotay do
Cyadidi am
16o amyan do yakasarisaryan a manyahey no kawakwak da am macita da rana
o na cirain ni Ama ta do to a mapatazadang sira.”
17Nimyapo no kanang o kapeylimwang na rana ni Yeso no nanao na. Maniring
am, “Karwan nyo o peyraratenan nyo, ta yarana makeykai o yana katalamozong
ninyo ni Ama ta do to.”
Rarahen ni Yeso o papat a mangahangahahap a tao
(Make 1:16-20; Locya 5:1-11)
18Mangonong si Yeso do pasalan no rako a meybebneng a ranom a ngaranan da
Cyadidi am macita na o rarwa ka tao a mangahangahahap a ngaranan da si Pite
a si Simong a kano kakteh na a meyngaran so Antele a amzoyo no tawaz da.
19Maniring si Yeso jira am, “Macilolo kamo jyaken, ta nanawen ko inyo. So
icyakma nyoy mangahahap a tao a mapanop so tao.”
20Mamizing da am to da rana ngaroi o tawaz da a macilolo ji Yeso.
21Alikey pa o nyalaman na am macita na ni Yeso o anak na ni Sipitay a
meyngaran so Yake a kano kakteh na si Yowani a kano ama da a si Sipitay a
tomonod so nyayoma da tawaz do tatala da. Macita na sira ni Yeso am tawagan
na sira.
22Nimakeykai sira komaro do tatala da kano ama da a macilolo rana ji Yeso.
Mangiwakwak so ingingnen a kapangnanao na ni Yeso
(Locya 6:17-19)
10
Seysyo No Tao
© Bible Society in Taiwan.
23Nilivolivon ni Yeso o peycyeylilyan na do Cyadidi a kapangnanao na so tao do
peyneynozyan da do dang a meylimwang no italamozong na ni Ama ta do to a
kapangiwakwak na so meykeyngeyngen a tao do dang.
24So nipeyyamyamizngan da na do ngaran na ni Yeso do Sidiya. Am ori o
nyangayan da no meykeyngeyngen a tao a kano kovotan no kalamsoyan ni
Satan a tao a kano mamezamezay a tao a kano ji makapeygonagonay a tao.
Nimimin da o akman sang a tao yangay do tangain na. So niteyteyhesan na sira
niwakwakan so kataotao.
25Aro tao a nimapo do Cyadidi a kado Meykasa ngarnan a ili a kado Yelosaleng
a kado aro a ili do katovangan no Yotan a ayo a nimacilolo ji Yeso.
Matay 5
Meykawao a nanao ni Yeso do tokon
(Locya 6:20-23)
1Macita ni Yeso o aro a tao a mangay jya am tomanang do tokon. Amlisna do
dang am mangay sira o macinanao jya,
2kananao na sira. Maniring am,
3“O tao a omanoyong do kataotao da a ji makanet so nakenakem ji Ama ta do to
am tey yapya sira. Ta macizanod sira do italamozong ni Ama ta do to.
4“O amlavi so onowned a tao am mangay o kasaray da, ta mangay na
panadnaden o nakem da ni Ama ta do to.
5“O mapanalawbo so kataotao da tao am tey yapya sira. Ta mahap da o nipanci
na pa ni Ama ta do to a yazaw na sira.
6“O manoyong a komakzeb so kahap da so vazay na ni Ama ta do to am tey
yapya sira. Ta mahap da o amin da ji Ama ta do to.
7“O marilaw no icyatatao da am tey yapya sira. Ta akman sang si Ama ta do to
a marilaw nira.
8“O ji meylimoteng so onowned a tao am tey yapya sira. Ta mangay kapakacita
da si Ama ta do to no makwa.
9“O mapeyyalalap so nakem no meykaoya tao am tey yapya sira. Ta abneken na
sira ni Ama ta do to a akma ney anak.
10“O mahap so vazay na ni Ama ta do to a tao a pakakasin da am tey yapya sira.
Ta macikaop rana sira do italamozong ni Ama ta do to.
11“No monganay jyaken o ji da ninigan ninyo no tao a pakakasin a tamwaden
no marahet a ciring am manoyong katey yapya nyo.
11
Seysyo No Tao
© Bible Society in Taiwan.
12Somaray kamo an. Ta yamyan do teyngato o makdeng a azaw nyo a ipasaray
na jinyo ni Ama ta do to. Nimakalapo no kakwa o kakman da sang no
panoyonoywan na so ciring ni Ama ta do to a nipakakasi da no tao.
Asin a kano zezngang
(Make 9:50; Locya 14:34-35)
13“Inyo rana am akma kamoy asin no tao do karawan. Am no si tomavang ori
am ikongo pavowin a kapait na. So ikabo rana no angangayan na. So to rana
walici nya zazasagan no tao.
14“Inyo rana am akma kamoy zezngang do karawan. Akman so vahay a
nipatnek do tokon a abo so ji makacita sya tao.
15Abo o mapowzib so nipaciscisan na zampo. Ta to rana pacimalaga a izezak so
tao do sahad no vahay.
16Akman kamo so zezak ang a peycitacittan da no tao. So inaran nyo si Ama ta
do to a tey yapya. Ta no si macita da inyo no tao a tey yapiya so ahahapan sya
am admadmain da rana si Ama ta do to.
Omagaz do iwawalam ni Moyse
17“Ji nyo mancyan yaken a yambalinas so iwawalam ni Moyse a kano nanao da
no panoyonoywan na so ciring ni Ama ta do to. Ta yaken rana am yako
patwawen o peypeypangayan na.
18To ko na macitangayan jinyo am tana todangay do kaidan no karawan am abo
asa ka ciring ni Ama ta do to a mabalinas.
19No si amyan so tao a to nazibo no asa ka ciring do nivatvatkan a nanao ni Ama
ta do to a kacirara na so tao a akman sya to nazibo nya am imaveveh na tao do
italamozong na ni Ama ta do to. Am o tao a mahap so ciring na ni Ama ta do to
a mapeyvazay sya a kacirara na so tao a mangozay jya am ney meynakem ori
do italamozong na ni Ama ta do to.
20Am ori o ko pancyan ninyo a makowyowyat pa kano mangnanao no
iwawalam ni Ama ta do to a tao a kano tao a macyagom do Vadisay a
mapeyvazay so vazay na ni Ama ta do to. Ta ori saon o ipacikaop nyo do
italamozong na ni Ama ta do to am.
Nanao na so meyoyaoya tao
21“Nimamizing nyo na o ciring da no kamanrarakehan no kakwa a manci no kaji
mangapan so tao, ta o mangap so tao am to rana angayan do pacicicyan o akman
sang.
22Am ko ipanci jinyo am o macioya do akma ney kakteh do cinai am raraten na
rana ori. Omavay so akma ney kakteh do cinai a abo so angangayan a tao am to
12
Seysyo No Tao
© Bible Society in Taiwan.
rana angayan o akman sang a tao do pacicicyan. O mapasagsagpyan so akma
ney kakteh do cinai am mangay do makotokotod a lila no apoy.
23No mapatanang ka so kingking mo ji Ama ta do to a kapakanakem mo so
pacioyyan na jimo no akma moy kakteh do cinai am
24to mo pamtadan o kingking mo, ta manmanma pa o kangay mo mapalap so
nakem mo a kano yamacioya jimo a kakteh mo a kapiya na rana no nakenakem
nyo a kapatanang mo rana so kingking mo.
25No amyan so tao a amrahet so kangangay mo a mangay nimo do pacicicyan
am ney yapya na o kato mo rana macisirsirngan jya mapeyyalap so nakem nyo,
do ji nyo pa angai do pacicicyan. Ta no si mahahay ka pa am to na rana mancyan
imo do mapacici a tao a katoro na nimo do meykalsong a alyowen do
pamemtengan.
26To ko na macitangayan jimo am no si katorwan mo na o ahapen da jinyo a
nizpi do kalasan mo am ori o ipakagag mo so kataotao mo.
Nanao so somagpyan so kataotao
27“Nimamizing nyo na o ciring da no kamanrarakehan no kakwa a manci no kaji
mapasagpyanan so kataotao.
28To ko na macitangayan jinyo am no makacita so mavakes a kasala no
nakenakem am akmey to mangononong o nakenakem jya.
29No si asa ka mata mo o nipeyraraten mo am to mo rana ngoswa a iwalit. Ta
apyapya pa o kabo no asa ka mata mo a mai jyaken a kano kataotao mo a
mangay do kararatan.
30No wanan mo do lima mo o nipeyraraten mo am to mo ranangteba a iwalit.
Ta apyapya pa o kabo no asa ka lima mo a mai jyaken a kano kataotao mo a
mangay do kararatan.
Nanao so mapakaro so kadwan do vahay
(Matay 19:3-12; Make 10:2-12; Locya 16:18)
31“Nimamizing nyo na o ciring da no kamanrarakehan no kakwa a manci no, ‘O
mapakaro so kadwan do vahay am meyvatvatek so itoro jya.’
32Am to ko na macitangayan jinyo am no amyan so ji na nimapanadnaji jimo no
mavakes mo am ori o ipakaro mo sya. Am no abo am marahet o kato
mapakarwan so kadwan do vahay. Ta no si mirwa a macivahavahay o mavakes
am akmey nipya na o mavakes a mapasagpyan so kataotao na. O mapazagpit
rana so akman sang a mavakes a tao am raraten na ori.
Nanao so mapanma so ciring
13
Seysyo No Tao
© Bible Society in Taiwan.
33“Nimamizing nyo na o ciring da no kamanrarakehan no kakwa a manci no, ‘O
nipanma ciring am ji ngalalasi. O nipanma ciring do tangain ni Ama ta do to am
pangononongan a peyvazain.’
34Am ko pa ipanci jinyo am ji nyo panmanma o ciring nyo. Taosya o
kapacipeyyeyyan nyo so nakem a paingen nyo do teyngato, ta akma ney lilisnan
ni Ama ta do to o teyngato.
35Taosya o kapacipeyyeyyan nyo so nakem do tana, ta akma ney zazasagan ni
Ama ta do to o teyrahem. Taosya o kapacipeyyeyyan nyo so nakem do
Yelosaleng, ta ili ori no maizay a Panirsirngen.
36Jya to macipeyyeyyan so nakem do oo nyo. Ta ji nyo amaog o asa ka avok nyo
a mavaheng a kano malavang.
37No meyzezyak kamo am manoyong am manoyong. No malas am todalas. No
tey yaro rana o ciring am yapwan na rana no raraten.
Nanao so mapatongtonggal do icyatatao
(Locya 6:29-30)
38“Nimamizing nyo na o ciring da no kamanrarakehan no kakwa a manci no,
‘No osowen da o mata mo am osowen mo o mata da. No podpoden da o ngepen
mo am podpoden mo o ngepen da.’
39Am ko pa ipanci jinyo am taosya o kapatonggal nyo do ji makazid jinyo. No
amyan so tao a somiplang so wanan a posngi mo am to mo pa norwan o asa ka
posngi mo a siplangen na.
40No myan so mangay nimo do pamemtengan a mahap so ayob mo am to mo
na norwan o katapil no ayob mo jya.
41No amyan so tao amgacigat jimo a omapid do rara na ipangonong do maid a
rarahan am marairai pa o apidan mo jya.
42No amyan so amin da jimo am to mo na norwan jya. No myan so vooden da
jimo am itoro mo jya vooden na.
Nanao so meykavosoyan a tao
(Locya 6:27-28,32-36)
43“Nimamizing nyo na o ciring da no kamanrarakehan no kakwa a manci no,
‘Ikarilaw nyo sira o apapnan nyo a kapacioya nyo do kavosoyan nyo.’
44Am ko pa ipanci jinyo am ikarilaw nyo sira o macioya jinyo a tao a kapeynozi
nyo no mapakakasi jinyo a tao.
45Ta ori o ipeyngongyod nyo a akma ney anak ni Ama ta do to. Ta yameyyangay
sira o apya so nakenakem a tao a kano marahet so nakenakem a tao a na cirain
ni Ama ta do to no araw. So na icyakman sang no cimoy a na itoro do apya so
nakenakem a kano marahet so nakenakem a tao.
14
Seysyo No Tao
© Bible Society in Taiwan.
46No si marilaw ninyo a tao o ikarilaw nyo am ta azawan na jinyo ni Ama ta do
to. Kakwakwan da no meyraraten a tao a makateneng do kapangarilaw da so
marilaw nira.
47No si apapnan nyo o peyminaminasi nyo am ikongo peytarkan nyo a kano
toda ka tao. Ji da tenngi o akman sang a peyvazain no ji manaralay a tao a.
48Inarahen nyo si Ama nyo do to a tey yapya so ahahapan sya.
Matay 6
Nanao so mangazaw a tao
1“Makapzat kamo. Ji nyo mapacitacittan o kakdekdeng nyo a manaralay do
tangain no tao. Ta no si makman kamo so sang am ji nyo ngakzeba o keyyan no
yazaw na jinyo ni Ama ta do to.
2No mangazaw ka am taosya o kapacita mo nya, akman so tanwasiwasi do
peyneynozyan a kado rarahan a mapacita no kasidong da so tao. Ko ipanci pa
jinyo am tana mahap da o kazwayan da do karawan am abo rana mahahap da
a kadmayan da ji Ama ta do to.
3Am ori an ji nyo meycicicyan do tao no mangazaw kamo. Tana ney yapya na
kagagan nyo am ji nyo mancyan jya.
4Ta si Ama ta do to a makacita jinyo a mapowzowzib so kapangazaw nyo am
amyan so yazaw na jinyo.
Nanao so meynozi
(Locya 11:2-4)
5“No meynozi kamo am ji nyo nginara o tanwasiwasi so nakenakem a makza no
keyyan da do peyneynozyan a kado rararahan a meynozi a amngongyod so
kapacita nya do tao. To ko na macitangayan jinyo am tana mahap da o
kazwayan da do karawan am abo rana o mahahap da a kadmayan da ji Ama ta
do to.
6No meynozi kamo am somdep kamo do vahay a kapangneb nyo a mapasyasi ji
Ama ta do to. Ta iya o makacita jinyo do sahad no vahay nyo. So amizngan na
jinyo.
7“No meynozi kamo am ji nyo nginara o ji manaralay a tao a omolioli so ciring
da abo so peypeypangayan. Ta ipanci da o kamizing na ni Ama ta do to so anaro
a ciring.
8Ji nyo nginara sira, ta no ji kamo pa nimeynozi am katenngan na rana ni Ama
ta do to o kalahen nyo no nakem.
9No meynozi kamo am inarahen nyo ya an. ‘Mo Ama do to, inaoy no si mamimin
o tao a zomwazway so meylimwang a ngaran mo.
15
Seysyo No Tao
© Bible Society in Taiwan.
10Inaoy no italamozong mo o karawan. Inaoy no mai jyamen do teyrahem o
apiya ahahapan mo sya do teyngato.
11O kanen namen sicyaraw eya am itoro mo jyamen.
12Vonasen mo o raraten namen, akman jyamen a ji mapeyyan sya do onowned
so raten da jyamen no icyatatao namen.
13Ji mo yamen amya kalittan. Apzatan mo yamen mo Ama do to, do kararatan
do teyrahem. [Ta imo rana am ka tey mowyat a tey mazway a Tao do to a
yatomalamozong nyamen a mangay do kaidan no karawan. Amin.]’
14“No si peykabobwen nyo o raraten da jinyo no icyatatao nyo am akman sang
si Ama ta do to a amvonas so raraten nyo.
15No si ji nyo peykabobwa o raraten da jinyo no icyatatao nyo am akman sang
si Ama ta do to a ji vonas so raraten nyo.
Nanao so ji mangakaday a meynozi
16“No ji kamo mangakaday a meynozi am ji nyo nginara sira o tanwasiwasi a
tao, do kakma dey mapasingat a mapacita no kaji da nimangakadayan a
meynozi. To ko na macitangayan jinyo am tana mahap da o kazwayan da do
karawan am abo rana o mahahap da a kadmayan da ji Ama ta do to.
17Am inyo rana am no ji kamo mangakaday a meynozi am meysorod kamo.
Meyramon kamo.
18Taosya o kapakatovil da jinyo no tao a jya nimangakaday a meynozi, ta
katenngan na inyo ni Ama ta do to. So iyan no yazaw na jinyo ni Ama ta do to.
Nanao so ji mangbeywan ji Ama ta do to
(Locya 12:33-34)
19“Taosya o pangangagoman nyo so kangangay nyo do karawan, ta mavozsok
ori, amraci ori, takawen da ori no manakaw a tao.
20Apyapya pa o kakzan nyo no kangangay nyo do teyngato. Ta abo do dang o
vozsok a koman sya. Ji raci do dang. Abo dang o manakaw a tao.
21Ta o yanan no peymeymasaodan nyo am pacilolwan no onowned nyo an.
Zezngang no kataotao
(Locya 11:34-36)
22“O mata nyo am akmey zezngang no kataotao nyo an. No si apya o mata nyo
am akmey mazngang o pangonongan nyo an.
23No si marahet rana o mata nyo am masari rana o citahen nyo. Akman sang, ta
no si akmey mavota o onowned nyo am tey makasi o akman sang a tao.
Si Ama ta do to a kano peymeymasaodan
(Locya 16:13; 12:22-31)
16
Seysyo No Tao
© Bible Society in Taiwan.
24“Abo o lamlamsoy a meyvazay do rarwa ka lawpan. No ikanig na o asa am
ikaoya na o asa. No ikaoya na o asa am ikaglaw na o asa. Marahet o kapasaklang
nyo ji Ama ta do to an, a tongdeng do peynizpi nyo an.”
25Maniring si Yeso do macinanao jya am, “Ko pa ciring jinyo am ji nyo a ratan o
kanen nyo a kano ayob nyo. Ta maharahara pa o ipeyigegen nyo do karawan a
kano kanen nyo. Meyneynakem pa o kataotao nyo a kano ayob nyo.
26To nyo nita o meyyasasalap an. Sira ji hakaw. Sira ji manlangi. Yabo da
panonokozan so kankan da. Am na avyavyain sira ni Ama ta do to. Jyabo nyo
kajyakdekdengan pa kano lapik a.
27Sino jinyo o to noib nya do karawan so pintek.
28“Ikongo nyo kalawan no ayob nyo. Cita kamo pala o vonitan do takey. Ta yaji
meyvazay a yaji ninon so ayob na.
29Am ko pa ciring jinyo am apyapya pa o vonitan a citahen a kano mina
aywayob na no meyngaran so Solomen a panirsirngen no kakwa.
30O tamek am amyan pa sicyaraw eya. Am simaraw am mahayo rana a kapasleb
rana sya do apoy. Tana akman sang o tamek a ji meyyonownay do tana am yana
padketan ni Ama ta do to so na ikazway a savong na. Kakwakwan na rana no
tamek am imanngo kamo na. Ta jyabo kaji na mantan ninyo so ayob nyo a. Am
nyo kaji makanetan so nakenakem ji Ama ta do to.
31Am ori o ji nyo alawi no isovo nyo a kanen a kano yopen nyo a kano ayob nyo.
32Ta o akman rana sang a vazay am da kalahen no yaji manaralay a tao. Na
katenngan ni Ama ta do to o nyo kakzeben a makakaday.
33So ikapinsan na no kakza nyo no katalamozong na ninyo ni Ama ta do to a
omahap so isaray na vazay. Ta ori o torwan na nya jinyo so apyahen nyo no
nakem.
34Am ori o ji nyo alawi no vazay nyo simaraw. Ta mapinpin o vazay simaraw.
So ji mapazavozi so ikeykalaw do kasaraw.
Matay 7
Ji manraherahet so icyatatao
(Locya 6:37-38,41-42)
1“Ji kamo manraherahet so icyatatao nyo, ta no si manraherahet kamo so
icyatatao nyo am akman kamo sang a raheraheten da.
2Ta o ahahapan nyo so panraherahetan nyo so icyatatao nyo am akman sang o
ahapan da sya no tao a amraherahet jinyo. To macilocilolo do kakdekdeng no
iraherahet nyo so icyatatao nyo o raherahetan da jinyo.
17
Seysyo No Tao
© Bible Society in Taiwan.
3Ikongo nyo pacivalalan do da karatan no kadwan jinyo a yanyo kaji
makalavatan so nyo karatan.
4Yanyo kapanci no kakteh nyo do cinai a amlis do marahet a nakenakem da am
nyo jiblisi o yamarahet a nakenakem nyo.
5Inyo rana mapakapyapya so nakenakem a tao am manmanma o kablis nyo so
karatan nyo. Ta ori o ipakacita nyo so karatan no kadwan jinyo an.
6“Ji norwan do ino o apya kanekanen, ta olin na imo a songiten. Jya to norwan
do kois o vowawan, ta ingbeywan a saganeyan na.
Makowyat kamo a meynozi
(Locya 11:9-13)
7“Makowyat kamo a meynozi, ta ori o ipakahap nyo so apyahen nyo no nakem.
Makowyat kamo a komala si Ama ta do to, ta iya o yanan no kakzeben nyo no
nakem. Makowyat kamo a tomawag ji Ama ta do to, ta iya o makasidong jinyo.
8Ta o mapasyasi jya, komala sya, tomawag jya am mahap da o isidong na sira.
9-10Sino jinyo o manta no minapodpod jinyo so vato a kano mavowaw no
macyami sira so myanpaw a kano among.
11Kakwakwan nyo a meyraraten a tao a yamakateneng do kapanta no anak nyo
so pipya kanekanen a imanngo rana si Ama ta do to. Ta jyabo kaji na norwan
nya jinyo no amin nyo o ikeykakza nyo a.
12No si kakzeben nyo o kapya da so nakem jinyo no icyatatao nyo am akman
kamo sang so nakem jira. Ta ori o na agagazan no nivatvatkan ni Moyse a kano
panoyonoywan na so ciring ni Ama ta do to.
Alikey a asdesdepan
(Locya 13:24)
13“Somdep kamo do alikey a asdesdepan. Ta o asdesdepan a rarahan a
meypangay do kararatan am mowvong ori a jyasalit a pangonongan. So ikaro
no tao a mangonong do dang.
14O asdesdepan a rarahan a meypangay do kavyayan no pahad am meylid ori a
masalit a pangonongan. Apereh o tao a makakala so sang.
Kayo a kano asi na
(Locya 6:43-44)
15“Azimanen nyo o malas so ipangnanao a tao. Ta akmey apiya o ipangnanao da
am jyakman sang, ta tey manginanawa sira a mangalalas so ciring.
16To nyo na tovili o iwawalam da. Jyabo kato nyo mamozasan do tazici so potaw
a. O tamek am ji to meyyasi so vazacinok.
18
Seysyo No Tao
© Bible Society in Taiwan.
17O pipya kayo o makapeyyasi so apya so kakanan. O mararahet a kayo am
meyyasi so marahet so kakanan.
18Ji meyyasi o pipya kayo so marahet a asi no kayo an. O marahet a kayo am ji
to meyyasi so pipya asi no kayo an.
19O ji meyyasi a kayo am to rananba kasleb sya do apoy.
20Am ori o to rana makatenngi do iwawalam da no malas so nanao a tao.
O makasdep do teyngato
(Locya 13:25-27)
21“O tomawag jyaken a tao a manci no, ‘Mo Panirsirngen, mo Panirsirngen,’ am
jyamimin sira macikaop do italamozong ni Ama ta do to. Ta o mahap so nanao
ni Ama ta do to o macikaop jya.
22No masngen rana o araraw no kapeykapyapinpin na so tao ni Ama ta do to
am aro o tao a manci nya jyaken so, ‘Mo Panirsirngen, mo Panirsirngen,
nipangozayan namen o ngaran mo asyo a meylimwang no nanao ni Ama ta do
to. Nipangozayan namen o ngaran mo asyo a mamozwaw so kalamsoyan ni
Satan. Aro o mapeyzokab a vazay a mina vazay namen asyo.’
23No si maniring ko jira am, ‘Ko jyatenngi inyo. Kazey kamo a yameyraraten a
tao.’
Meytarek so ipangamaog so vahay a tao
(Locya 6:46-49)
24“O tao a omamizing so ciring ko a mapeyvazay sya am akman so mapatak a
tao a mapatnek so vahay na do lalitan.
25Tana meykawan a macimoy am ji na kava ori, ta nipatnek na do lalitan.
26Am o makamizing so ciring ko a tao a ji ngahap sya am akman so jyapatapatak
a tao a mangay mapatnek so vahay na do kananayan.
27No meykawan a macimoy am ji meyyahahay o vahay a makavakava.”
28Mateyka ni Yeso o ciring na am isavasavak da no makamizing so nipangnanao
na.
29Ta tey rako oyowyat na no ipangnanao na, do kapacitarek na no ipangnanao
na kano aro a mangnanao no iwawalam ni Ama ta do to a tao.
Matay 8
Niwakwakan na o omlabyab so kolit a tao
(Make 1:40-45; Locya 5:12-16)
1Omosok si Yeso a apo do tokon am onotan da no aro a tao.
19
Seysyo No Tao
© Bible Society in Taiwan.
2Oasa ka omlabyab so kataotao am nimangay ji Yeso a meylilitod. Maniring am,
“Mo Panirsirngen, no si apyahen mo am jyabo kaji na apyan no kataotao ko a.”
3So niparapongan na so lima na jya ni Yeso a kapanci na no, “Ko apyahen. Apya
rana o kataotao mo.” So ji na meyyahahai a nimapya no kolit na.
4O nipakoyokoy na pa jya ni Yeso am, “Ji mo meycicicyan an. Ta yangay mo a
ipacita do mapatanatanang so nakem ta si Ama ta do to a tao a kavalivaliw na
so kataotao mo a kapangozay mo do iwawalam na ni Moyse a mapatanang so
nakem mo ji Ama ta do to. So anoyngan da jimo no tao a nimapya rana so
kataotao.”
Niwakwakan ni Yeso o lamlamsoy no itaysang no Loma
(Locya 7:1-10)
5Makaranes do Cyapaynong si Yeso am mangay na rapongen no asa ka mimong
no asa poo (100) a itaysang no Loma a kapasyasi na jya.
6Maniring am, “Mo Panirsirngen, o lamlamsoy ko am yaji makapeygonagonay.
So na itkeh do vahay ko a yamakaliliw so kataotao na.”
7Maniring si Yeso am, “Mangay ko iwakwakan.”
8Maniring o mimong no itaysang no Loma am, “Mo Panirsirngen, yako tey kanig
imo a yamai do vahay ko. Tana asa o ciring mo am jyabo o kaji na apyan no
lamlamsoy ko a.
9Akman jyaken a yaomamizing so ciring no makarakarang pa ka nyaken a
itaysang no Loma a da kamizing jyaken no yamaveveveh pa ka nyaken a
itaysang. No yamyan so ko tovoin a mangay am da to ngonoci yaken. No yamyan
so ko ipanci a mai am yato ngai. No ko tovoin o lamlamsoy ko a meyvazay am
yato meyvazay. So na ikakman sang no ciring mo a tey mowyat a makavonas so
ingingnen no tao.”
10Mamizing na ni Yeso o ciring na am niyak na. So nipancyan na nya do macihza
jya tao. Maniring am, “To ko na macitangayan jinyo am ji ko pa nimakacita so
akman sang so onowned do Isedi a tao.
11Naknakmen nyo an. Ta myan so aro do peycyeylilyan a mai a macihanghang
ji Apolahan a kani Isa kani Yakebo do italamozong na ni Ama ta do to do
teyngato.
12Sira rana o omavat do kapacikaop da do italamozong ni Ama ta do to a tao am
powboten na sira do pantaw do kasarisaryan a kapeylavilavi da mapeygazicigit
so ngepen da a maneneseh.”
13Makarahan am maniring do mimong no itaysang no Loma am, “Angay rana,
ta yarana nimapya o lamlamsoy mo, do mo katey makdeng so nakem ji Ama ta
do to.” Ori o nikapya na rana no ingingnen no lamlamsoy na.
20
Seysyo No Tao
© Bible Society in Taiwan.
Niwakwakan na ni Yeso o aro a meykeyngeyngen a tao
(Make 1:29-34; Locya 4:38-41)
14Mangay si Yeso do vahay da Pite am macita na o icyarwa na mavakes ni Pite
a paingwaten na a miray.
15Parapongen ni Yeso o lima na jya am ji na rana nipaingwat. So nipeyvangon
na rana a tomaotao si Yeso.
16Somipsip rana o araw do makoyab am yai da no aro a tao ji Yeso o aro a
kovotan no kalamsoyan ni Satan a tao. Asa o ciring ni Yeso a kavozwaw da na
no kalamsoyan ni Satan. So niwakwakan na do aro a meykeyngeyngen a tao.
17O vazay na am mina todey mangononong do mina ciring no panoyonoywan
na so ciring ni Ama ta do to a meyngaran so Isayya. Ta maniring am,“Na nivonas
o ingingnen ta a kano alalaw ta.”
Macilolo ji Yeso a tao
(Locya 9:57-62)
18Macita ni Yeso o aro a tao a amlimot sya am ipanci na do macinanao jya o
kangay da do katovangan no rako a meybebneng a ranom.
19Am amyan so asa ka mangnanao no iwawalam ni Ama ta do to a tao a mangay
ji Yeso. Maniring jya am, “Mo Mangnanao, o angayan mo am abo ji ko macihzai
jimo.”
20Maniring si Yeso jya am, “Amyan so vahay no votdak, amyan so vahay no
lapik. Am yaken a Nipamnekan na ni Ama ta do to a tao am abwata o ko tangnan
so oo ko an.”
21Maniring o asa ka macinanao ji Yeso am, “Mo Panirsirngen, apyahen mo pa
yaken a omonong do inawan ni ama kangay ko macilolo rana jimo an.”
22Maniring si Yeso am, “To mo macipanadngi sira o omonong do nimapoling so
peylingalingayan a tao. Am imo rana am macilolo ka jyaken.”
Mapeyzokab a vazay ni Yeso do awa
(Make 4:35-41; Locya 8:22-25)
23Somakay si Yeso do tataloran am macihza o macinanao jya.
24Meyratateng am to na ngirasa sira no marahet a palanginan kalokolokong no
paong do tataloran da. No kanang am nimitkeh si Yeso.
25Makarahan am mangay da yokain si Yeso no macinanao jya. Maniring sira am,
“Mo Panirsirngen, avyayey yaten, ta tamo na marahet.”
26Maniring si Yeso am, “Ikongo nyo ikanyahey. Yakamo tey likey pa so
nakenakem ji Ama ta do to.” Makarahan am meyvangon a kasirisiring na rana
so rako a pagpag a kano paopaong a karekhang na rana nya.
21
Seysyo No Tao
© Bible Society in Taiwan.
27Am ori o nisavasavakan da nya. Maniring sira do kadwan jira am, “Ikongo a
tao ya. Na kato ngamizngan pa sya no palanginan a kano abkas!”
Niwakwakan na o rarwa ka kovotan no kalamsoyan ni Satan
(Make 5:1-20; Locya 8:26-39)
28Makaranes sira do katovangan no rako a meybebneng a ranom a ili a
meyngaran so Cyatala am makasinmo sira so rarwa ka tao a apo do kanitwan.
Sira ori am kovotan no kalamsoyan ni Satan. So ikatey masozi da. Am ori o ikabo
no tao a mangonong do dang.
29Macita da si Yeso am amlololos sira. Maniring sira am, “Imo rana Anak no Tao
do to am ikongo mo gogadan nyamen. Ori o mo nikasabsab a mai am mo
pasingsingtan yamen?”
30No kanang am nimacinao o keyyan da do dang no aro a kois a meykoskos.
31Maniring sira o kalamsoyan ni Satan a mapasyasi ji Yeso am, “No si vozwawen
mo yamen am to mo rana amya yamen a mangay komovot do kois ito.”
32Maniring si Yeso am, “Angay kamo.” Makarahan am makowbot sira o
kalamsoyan ni Satan a kangay da komovot do aro a kois. Am ori o niksoz da
kangay da makas do alalasyas a katovoz da do rako a meybebneng a ranom a
kamimin da meykehmehmes a mawakwak.
33O tomita so kois a tao am mina todangay rana sira do ili a kapanci da rana no
vazay ang do tao do ili.
34Ori o nikamimin no tao do ili a mangay a tomita si Yeso. Macita da am to da
rana novoy a komaro do ili da.
Matay 9
Niwakwakan na o ji makapeyvangon a tao
(Make 2:1-12; Locya 5:17-26)
1Omavang si Yeso a kano macinanao jya do tataloran am mangay rana sira do
katovangan no rako a meybebneng a ranom a meysinaoli do peyvahayan ni
Yeso a ili.
2Amyan sira so tao a mangay no ji makapeyvangon a tao no ireyrayan na do
tangain ni Yeso. Macita ni Yeso o kakdeng no onowned da am maniring do
meyngen a tao am, “Manganako, cyaha ta kangay mo. Yarana nimavonas o
raraten mo.”
3Onowned da no tatasa ka mangnanao no iwawalam ni Ama ta do to am ipanci
da si Yeso a komolala si Ama ta do to no ciring na.
4To na rana tenngi ni Yeso o nakenakem da. Maniring jira am, “Ikongo nyo
ipacitarek so onowned.
22
Seysyo No Tao
© Bible Society in Taiwan.
5Manngwa, apyapya kapanci nya do yameyngen a tao so, ‘Yanimavonas rana o
raraten mo an?’ No apyapya o kapanci no, ‘Tanek rana kalam mo rana.’
6Ta ko kakzeben inyo a makateneng do oyowyat ko a Nipamnekan na ni Ama
ta do to a tao a makavonas so raraten no tao.” So pancyan na nya do meyngen
a tao so, “Tanek rana kahap mo so ireyrayan mo a mangay rana do vahay nyo.”
7So mina to na meytatanki rana no tao ang a mangay rana do vahay da.
8Macita da no tao am nisavasavak da a kazwazway da si Ama ta do to, ta
nipakemkem na do tao o oyowyat na.
Rarahen na ni Yeso si Matay
(Make 2:13-17; Locya 5:27-32)
9Karwan na do dang ni Yeso am macita na o mapeyvazay so deyking a tao a
meyngaran si Matay a omlisna do torotorwan no deyking a vahay. Maniring jya
am, “Sijya, kapacilolo mo jyaken.” Meyratateng am meytatanek a kapacilolo na
rana jya.
10Koman si Yeso do vahay ni Matay am aro sira mina kararay na mapeyvazay
so deyking a tao a kano meyraraten a tao a mai a macihanghang ji Yeso a kano
macinanao jya.
11Macita da no tao a macyagom do Vadisay am maniring sira do macinanao ji
Yeso am, “Ikongo na ipacihanghang no sinsi nyo do mangangap so deyking a
kano aro a yameyraraten a tao ang.”
12Mamizing na ni Yeso o ciring da am maniring jira am, “O apiya so kataotao a
tao am ji da ngala o mangavavaw a tao. Ta o meyngen a tao o komala so koysang.
13O ciring do Seysyo am, ‘O kakdain ko am karilaw nyo no icyatatao nyo. So
ikabeken a patanangen nyo a makakaday.’ Angay kamo na kanakenakem nyo
pala so peypeypangayan no ciring ang. Ta o ko nyai am beken a ko manara so ji
meyraraten a tao. Ta o yameyraraten a tao am ori o yako nyai.”
Nanao so ji mangakaday a meynozi a tao
(Make 2:18-22; Locya 5:33-39)
14Ipisa am mangay sira o macinanao ji Yowani do tangain ni Yeso. Maniring sira
am, “Yamen rana kano tao a macyagom do Vadisay am namen masangib a yaji
mangakaday a meynozi. Am o yamacinanao jimo am yabo yakman sang a vazay
da.”
15Maniring si Yeso am, “No mamaring so kanen o mahakay a matarek so vahay
a tao am manngwa, amlavi sira o nipanoyon na tao? Jyabo kakman da sang a.
Am no marateng o araraw no irakep da so mahakay ang am manoyong rana o
kaji da mangakadayan, do kasinalaw da nya.
23
Seysyo No Tao
© Bible Society in Taiwan.
16“Abo tao a mapatapang so vayo a milakayob do adan a ayob. Ta ji
macimangno. So ikapising no adan a ayob ang. So ikarakorako na pa no
kazamitan na.
17Abo tao a mangap so vayo a potaw cyo a paglowen do adan a kolit no baka, ta
zombak. Am ori o paglowan so vayo a potaw cyo do vayo a kolit no baka an. Ta
ori o ikapya na.”
Rarwa ka tao a manoyong a meyhanhan ni Yeso
(Make 5:21-43; Locya 8:40-56)
18Macisirsiring pa jira si Yeso am mai o asa ka meymatmatngeh no
peyneynozyan a tao a meylilitod do tangain na ni Yeso. Maniring am, “Na
kawakwak pa no anak ko a mavakes. Kapakamo mo am mangay mo pa
parapongen o lima mo do anak ko a kavyay na rana.”
19Makarahan am meytatanek si Yeso a omonot jya mangay. O macinanao jya am
nimacilolo sira.
20Amyan so asa ka mavakes a makadwa so icyarwa (12) so awawan a to
makaliliw so kataotao na gomcin no rala. Iya rana am nimangay a manlikod ji
Yeso a kapinan na do seysayan no talili na.
21Manakenakem o mavakes am, “Tana kabnek ko a minan do ayob na am jya
todapya rana o kataotao ko a.”
22Meyvazingowngaw si Yeso am macita na o mavakes ang. Maniring jya am,
“Manganako, ka manoyong a meyhanhan nyaken. Am ori o to na rana apyai no
ingingnen mo.” Makarahan am mina todapya rana o ingingnen no mavakes ang.
23Mangay si Yeso do vahay no meymatmatngeh no peyneynozyan a tao am
macita na omonong do inawan a tao a kano aro a meykalalavi a tao.
24Maniring jira am, “Pakowbot kamo, ta yamitkeh o kanakan eya. Yamakongo
kwan nyo.” Mamizing da o ciring ni Yeso am no mangay o kaming da am mangay
o kapeyoyaoya da.
25Makarahan am powboten na sira ni Yeso o aro a tao. Somdep si Yeso do
itkehan na no kanakan a kahap na so lima na a kapeyvangon na rana.
26Nimakeykai o vazay a nimeylimwang do dang.
Niwakwakan na o rarwa ka mavota tao
27Karwan na do dang ni Yeso am amyan so rarwa ka mavota tao a macilolo jya.
Maniring sira am, “Imo rana sivovoong ni Tawey am ikarilaw mo pa yamen!”
28Somdep si Yeso do asa ka vahay a kai da no rarwa ka mavota tao do tangain
na. Maniring jira si Yeso am, “Nyo anoyngan yaken a makeywakwak jinyo an?”
Maniring sira am, “Mo Panirsirngen, namen anoyngan.”
24
Seysyo No Tao
© Bible Society in Taiwan.
29Meyratateng am pinanan ni Yeso o mata da. Maniring jira am, “To ko
mangozai o nakenakem nyo jyaken a omiwakwak jinyo.”
30Makarahan am to sira na makacita. Maniring rana si Yeso jira am, “Ji nyo
meycicicyan o vazay eya do tao an.”
31Am kapakowbot da no rarwa ori am ipeylimwang da rana o mina vazay na ni
Yeso jira do ili do dang.
Mapeyzokab a vazay ni Yeso do asa ka ji makabnebnek a tao
32Mangay rana sira o nimavota a tao ori am yai no tao do tangain ni Yeso o
kovotan no kalamsoyan ni Satan a tao a ji makabnebnek.
33Vozwawen ni Yeso o kalamsoyan ni Satan do kataotao na am to rana
makabnebnek o tao ang. Ori o nisavasavakan da nya no aro a tao. Maniring sira
am, “Abo pa o akman so sya vazay a nimacita namen do Isedi!”
34Am maniring sira o tao a macyagom do Vadisay am, “Oyowyat na ori a
yamamozwaw an? No na nitoro jya ni Satan.”
Karilawan na no tao ni Yeso
(Locya 10:2)
35Nilivolivon ni Yeso o peyneynozyan do peycyeylilyan na a kapangnanao na a
meylimwang no Mapasaray a Ciriciring do katalamozong na rana nyaten ni
Ama ta do to, a keywakwak na do meykeyngeyngen a tao.
36Macita ni Yeso o aro a tao am ikarilaw na sira. Ta akmey minaminasbang sira
abo so marilaw nira. Akman so kagling a abo so omonong jira a tao.
37Am maniring do macinanao jya am, “Aro tao a makza no Mapasaray a
Ciriciring. Akman so nihakawan a mazako rana. Aro o langin am apeleh o tao a
manlangi.
38Am ori o ipeynozi nyo ji Ama ta do to a kapanovoy na so tao a meylimwang
no ciriciring na.”
Matay 10
Rarwa so ikakarwan (12) a omlivolivon no ciriciring na
(Make 3:13-19; Locya 6:12-16)
1Lovoten na ni Yeso o rarwa so ikakarwan (12) a macinanao jya a kapanta na
nira so oyowyat da ipamozwaw da so kalamsoyan ni Satan a kapangiwakwak
da so meykeyngeyngen a tao.
2Ongarangaran da no macinanao jya am yadomket do jya. Ney manma na am si
Simong, kasaing no ngaran na am si Pite, a kani wari na a meyngaran si Antele
25
Seysyo No Tao
© Bible Society in Taiwan.
a kano anak ni Sipitay a meyngaran si Yake a kani wari na a meyngaran si
Yowani,
3a kani Veydipo a kani Patolomaw a kani Tomase kano mapeyvazay so deyking
a tao a meyngaran si Matay a kani Yake a anak ni Alevey a kani Tatay,
4a kani Simong a macikagom do macioya do Loma a tao a kano nimanazang ni
Yeso a tao do Isecyadi a meyngaran si Yota.
Tovoin na sira a mangnanao o rarwa so ikakarwan a macinanao jya
(Make 6:7-13; Locya 9:1-6)
5Tovoin na ni Yeso o rarwa so ikakarwan am maniring jira am, “Ji kamo angay
do ili da no beken a tao do Yotay. Ji kamo angay do ili da no Samadiya.
6Mangay kamo do Isedi a tao, ta yakmey mavozaw sira kagling.
7Ipeylimwang nyo do angayan nyo o kakeykai na rana makaranes no
katalamozong na ninyo ni Ama ta do to.
8Iwakwakan nyo sira o meykeyngeyngen a tao. Avyain nyo sira o nimawakwak
a tao, kapya da no omlabyab so kolit a tao a kapamozwaw nyo so kalamsoyan
ni Satan a komovot do tao. Yabo o ngina na no oyowyat ni Ama ta do to a nitoro
na jinyo. So icyakman nyo sang a ji macyami do sidongen nyo a tao.
9Ji kamo mapalolo so ovay a kano gizit a kano nizpi.
10No mangilili kamo am taosya o kapalolo nyo so adwa ka patapilen nyo a ayob
nyo. Taosya o kapeytokap nyo a kano sisikod nyo. Ta o peyvazain a tao am
pakanen sira an.
11No mangay kamo do teyhesa ka ili am amyamizngen nyo o tao a masaray a
tomaotao jinyo. Ta ori o isanan nyo so vahay mangay do ikaro nyo na do dang.
12No somdep kamo do asa ka vahay am ipanci nyo jira o ‘Kokay kamo.’
13No isaray da inyo no asa ka vahay am ipeynozi nyo sira a kangay na jira no
aryarilaw na ni Ama ta do to. No ji da raralayan inyo am cyaha, ta ji na sira
arilawan ni Ama ta do to.
14O ji naotao jinyo a kano ji ngamizing so ciring nyo a kavahay na kano keyliyli
na am to nyo na ngaroi sira a katoktok nyo so tana do ai nyo.
15To ko na macitangayan jinyo am no marateng rana o araraw no
kapeykapyapinpin na so tao ni Ama ta do to am makdekdeng pa o oyaoyyan na
do ji naotao jinyo a kano nipasingsingkad na do tao do Sotoma kano Hamola no
kakwa pa.
Pakakasin da sira o tovoin ni Yeso
(Make 13:9-13; Locya 12:11-12; 21:12-17)
26
Seysyo No Tao
© Bible Society in Taiwan.
16“Amizngen nyo an, ta akma kamoy kagling a ko tovoin do kokoman so tao. Am
ori o ipeytataziman nyo a makapiya so nakenakem jira.
17Azimanen nyo o amrakep jinyo a kano mangay ninyo do pacicicyan a
kabakbak da jinyo do peyneynozyan,
18mangay o kangay da ninyo do tangain da no panirsirngen a kado
meymatmatngeh no teyhesa ka mahataw a pacicin. So ikanoyong nyo a
meylimwang no Mapasaray a Ciriciring ko jira a kado beken a tao do Yotay.
19No pacicin da inyo am ji nyo anyaheyan o kaji nyo makatenngan do itovis nyo
jira a ciring. Ta ipeypalanginan na inyo ni Ama ta do to a mapasapa jira.
20Ta o ciring nyo am beken a monganay jinyo, ta itoro na no Seyzi ni Ama ta do
to o ciring na jinyo.
21No si marateng o araraw no nang am ipanazang da no tao o meysominogat a
kakteh da a wakwaken no tao. So icyakman na sang no ama da do ananak da. O
ananak da am ioya da sira o inyapwan da a manci no kawakwak da sira no tao.
22Pacioyyan da inyo a yaomraralay nyaken. Am o jyamama no makakaday a
alalaw a tao am mahap da o to meyyonong a ikavyay no pahad da.
23No peyrarehten da inyo do asa ka ili am to kamo na nayo a mangay do asa ka
ili. To ko na macitangayan jinyo am ji nyo pa nilivon o ili do Isedi a
peylimwangan no ciriciring ko am meyhekas ko rana a Nipamnekan na ni Ama
ta do to a tao.
24“O macyamizing rana am jyakarakarang a kano mangnanao. O peylamsoin da
am ji da meyhavasi o mapeylamsoy sira.
25O macinanao a tao am amyan so kasaraw a ipacingay da do amnanao sira.
Akman sang o peylamsoin da tao, ta amyan so kasaraw a ipacikto da do
mapeylamsoy sira tao. No ngaranan da o makayokod no asa ka vahay so
marahet a ngaran a Peysepo am jyabo kaji da to macizagoman no macivahay
jya tao a.
Si Ama ta do to o ikanyahey ta
(Locya 12:4-7)
26“Am ori o ji nyo anyahei no tao an, ta mamimin o matayo a vazay a mababa.
So icyakman na sang no ji meycicicyan a vazay a meytotwaw.
27O ko ipanci jinyo a ji da mamizing no karwan no tao am ipeylimwang nyo do
aro a tao.
28O makawakwak so kataotao a ji makawakwak so pahad am ji nyo anyaheyan.
Si Ama ta do to o ikanyahey nyo. Ta iya o makawakwak so kataotao a kano
pahad a alyowen do kararatan.
27
Seysyo No Tao
© Bible Society in Taiwan.
29Kakwakwan da no likta meyyasasalap ori a na manakem ni Ama ta do to am
imanngo kamo.
30Kakwakwan no avok nyo a na katenngan so vilang.
31Am ori o ji nyo anyaheyan. Ta yarakorako o nakenakem na jinyo ni Ama ta do
to a kano meyyasasalap.
32“Ko pa ciring jinyo am omanoyong jyaken do tangain no tao am anoyngan ko
ori do tangain ni Ama ta do to.
33Omalalas jyaken do tangain no tao am alalasan ko ori do tangain ni Ama ta do
to.
Yapwan no ipeyvwak no tao
(Locya 12:51-53; 14:26-27)
34“Nyo ipanci yaken a yameygegcin no ikapya nyo so nakem do icyatatao nyo
an? Beken a ori o ko nyai. Ta ko nyai do karawan o ikasyasyay nyo.
35Ta papwen sicyakwaya o ikasyasyay da no lalima do vahay da. O tatlo am ji
sira macipaswasovoy do rarwa jira.
36O ney makdeng na kavosoyan no tao am monganay jira asa ka vahay.
37O mapahamahama pa so inyapwan na ka nyaken am ji ko na abneka o akman
sang a tao a macilolo jyaken. O mapahamahama pa so ananak na ka nyaken am
ji ko na abneka o akman sang a macilolo jyaken.
38O ji nabway no jyojika na a macihza jyaken am ji ko na abneka ori a macilolo
jyaken.
39Ta o tao a makza no kasaray na do karawan am beken a ikapya na ori. Am o
to ngawaw pa no kataotao na a mahap so vazay ko am mahap na o to
meyyonong a ikavyay no pahad na.
40“O tomaotao jinyo am yaken o taotawwen da. O tomaotao jyaken am akma
dey to naotawwa o yanitomovoy jyaken.
41O tomaotao so lamlamsoy ni Ama ta do to am pazanoden na sira do yazaw na
so lamlamsoy na. O tomaotao so ji meylimoteng so onowned a tao am
pazanoden na sira ni Ama ta do to do yazaw na so ji meylimoteng so onowned
a tao.
42To ko na macitangayan jinyo am o maglaw no pakananaken da a omraralay
nyaken a tao am jyabo kaji na makahapan so nakem na sya ni Ama ta do to a.”
Matay 11
Yeso a kano nimanaktak so tao a si Yowani
(Locya 7:18-35)
28
Seysyo No Tao
© Bible Society in Taiwan.
1Teyka na o ciring na ni Yeso a inanao na so rarwa so ikakarwan a macinanao
jya am karwan na dang a kangay na do macisngen a ili a mangnanao no
Mapasaray a Ciriciring na ni Ama ta do to.
2Onimanaktak a meyngaran si Yowani am amyan do pamemtengan. Mamizing
na o vazay ni Kizisto am ori o nipanovoy na so macinanao jya mangay a
macisirsiring ji Yeso. Maniring sira jya am,
3“Manngwa, imo o nipanci ni Yowani a mai? No namen pa nanalahen.”
4Maniring si Yeso do nitovoy ni Yowani am, “Angay kamo pancyan ji Yowani o
nyo nimacita kano nyo nimamizing,
5do yada kapakacita rana no nimavota tao. Da kapakalam rana no nimakasapa
a tao. Yada kapya rana no niomlabyab so kolit a tao. Da kapakamizing rana no
nimateleh a tao. Da kavyay rana no nimawakwak a tao. Da kapakamizing rana
so Mapasaray a Ciriciring no ipangoyongoyod da a tao.
6Omanoyong jyaken a ji meykarwa so nakem am tey yapya ori.”
7Mangay rana sira o nitovoy ni Yowani am ipanci na ni Yeso o vazay na ni
Yowani do aro a tao. Maniring jira am, “No kangay nyo no kakwa a komala si
Yowani do kabwan no nihakawan no tao am sino dang mangay nyo amizngen.
Manngwa, nyo ipanci si Yowani a todapliplin so onowned?
8Manngwa, nyo mangay citahen o meyyayob so apiya ayob a tao? Ta o
meyyayob rana so apipya ayob am amyan sira do vahay no panirsirngen.
9Ikongo nyo yangay do dang. Manngwa nyo mangay citahen o panoyonoywan
na so ciring ni Ama ta do to? Ko pa ciring jinyo am manoyong ori. Am
naknakmen nyo, ta yamahamahama ori a kano panoyonoywan na so ciring ni
Ama ta do to.
10Iya rana am yamyan so yamonganay jya a yadomket do Seysyo. O ciring do
dang am, ‘Cita pala o yako tovoin a omwadwad do rarahan mo.’
11O ko ipanci jinyo am yabo o tao no kakwa a makahap si Yowani. Am yawara
sicyakwaya am yarana maizaizay o ney maveveh na tao do italamozong na ni
Ama ta do to a kani Yowani an.
12Niminda no kapangnanao ni Yowani a na kato ngayyan nya sicyaikwaya o da
kapeyyoyoba a macikaop do italamozong na ni Ama ta do to no tao, do na katey
arako no oyowyat na.
13O nivatvatkan da no panoyonoywan na so ciring ni Ama ta do to a kani Moyse
am nimamimin sira makalavat so italamozong na ni Ama ta do to. Am si Yowani
o niseykedan na rana.
29
Seysyo No Tao
© Bible Society in Taiwan.
14No si anoyngan nyo o ciring da a nimalavat da am manoyong o kakma ney
Idiya ni Yowani a mai.
15Amizngen nyo an, peyyanen nyo do onowned nyo ori an.”
16Maniring pa jira si Yeso am, “Ikongo o pehngehngayan ko so tao sicyakwaya.
Sira ori am akmey kanakan a meyyalalam do rarahan a manci no,
17‘Ipeyyanwanood namen inyo am kanyo ji maganam. Namen amlavi am kanyo
ji lavi.’
18Mai si Yowani am jyangan no tomakatakaw do kanakenakem na si Ama ta do
to a kano ji nimyop so saki. So nipancyan da nya zomyak.
19Yaken rana a Nipamnekan na ni Ama ta do to a tao am ko koman a ko keyyop.
Am no kamo maniring am, ‘Yamatetehnan a yameyyeyyopen a yamacizavoz do
mapeyvazay so deyking a tao a kano meyraraten a tao.’ Am o teneteneng na ni
Ama ta do to am manoyong a meytotwaw do makza nya tao.”
20No kanang am nioya na o tao do peycyeylilyan na a nimakacita sya a
mapeyvazay so mapeyzokab a vazay. Ta ji da ngaroi o peyraratenan da.
21Maniring am, “Inyo rana tao do Kelasin a kado Peysayta am to kanyo makasi
an. Ta o mina vazay ko jinyo do dang am no nimyan pa ori do Tayar a kado Siton
am jyabo kaji da nimamlisan so nakenakem a komaro do peyraratenan da.
22Am yakanyo ji mamlis. To ko na macitangayan jinyo am no marateng o araraw
na no peykapyapinpinan na ni Ama ta do to so tao am makdekdeng pa o
oyaoyyan na ninyo a kano nipasingsingkad na so tao do Tayar a kado Siton no
kakwa pa.
23Inyo rana tao do Cyapaynong am manngwa, nyo ipanci o kapakaranes nyo do
teyngato? Jyabo kaji nyo akasan do kararatan a, do kanimakacita nyo so
mapeyzokab a vazay ko a. Am no nipeyvazay ko do Sotoma am yabo
kanimbalinas ko sira.
24Am ko pa ciring jinyo am no marateng o araraw na no peyoyaoyyan na ni Ama
ta do to am makdekdeng pa o oyaoyyan na ninyo a kano nipasingsingkad na so
tao do Sotoma no kakwa pa.”
25No kanang am maniring si Yeso am, “Mo Ama a Panirsirngen do teyngato a
kano karawan, ko isaray jimo, ta mo nibengbeng do mapakateneteneng a tao o
aro a vazay, a mo kapatwaw sya do yamapehbo so nakem da a tao,
26mo Ama do to. Ta o akman rana sang am monganay do nakenakem mo.”
27Maniring pa si Yeso jira am, “Yamamimin o meycyamadadayan a na nitoro
jyaken ni Ama. So na ikabo no tao a makateneng jyaken. Ta si Ama o
yamakateneng jyaken a Anak na. Yabwata o tao a makateneng ji Ama. Ta yaken
30
Seysyo No Tao
© Bible Society in Taiwan.
a kano nipamnekan ko o makateneng jya. So ikabo no matarek a tao a
makateneng jya.
Ihepawan ko o mai jyaken
28“Sijya kamo a yamazikna kano yaro so alalaw a tao. Ta ihepawan ko inyo.
29Ahapen nyo o vazay ko. Inarahen nyo yaken. Ta o nakenakem ko am
mapanadnad so nakem a ji makazyazyak. No si akman kamo sang am
manoyong kamo a keyhepawan so kataotao.
30O ko inanao jinyo am jyasalit a pangozayan nyo. O ko pahanhanan jinyo a
vazay am jyasalit.”
Matay 12
Nanao ni Yeso a omagaz do araraw no ipeywalam no tao
(Make 2:23-28; Locya 6:1-5)
1Ipisa do ipeywalam no tao am mangonong si Yeso a kano macinanao jya do
nihakawan a mogi. Makcin sira o macinanao jya am to sira mangoztod so
aknatahen da.
2Macita da no tatasa ka tao a macyagom do Vadisay am maniring sira ji Yeso
am, “Cita pala sira o yamacinanao jimo a yaji mangozay do iwawalam ta, a yato
meyvazay do ipeywalam no tao.”
3Maniring si Yeso jira am, “Manngwa, ji nyo pa nivilangan o vazay da da Tawey
a kano kararay na tao no kakcin da?
4Ta nisomdep si Tawey do raralayan da ni Ama ta do to a kapangap na so
nipatanang da ji Ama ta do to a myanpaw a kanen a katoro na pa nya do kararay
na. So nyakanan da sya. Ta o myanpaw rana ori am ji da mya kanen no tao. O
mapatanatanang so nakem da si Ama ta do to o apya koman sya. Am beken a
raraten da o mina kakan da sya.
5Manngwa, nyo pa jya nivilangan o yadomket a ciring do iwawalam ni Moyse,
do kapangday da do ipeyweywalam no tao o kaji da mangozayan do araraw no
ipeyweywalam no tao no mapatanatanang so nakem do rako a panaralayan?
Am beken a raraten da ori.
6To ko na macitangayan jinyo am yamyan jya so yamakdekdeng pa kano rako a
panaralayan.
7Ta o ciring do Seysyo am, ‘O ko kakzeben am apiya so nakenakem do icyatatao.
Ko jyakzan o yapatanangen a makakaday.’ No si manoyong kamo a makateneng
do peypeypangayan no ciring eya am jyabo nyo kato mancyan no yapya so
nakenakem a tao a meyraraten a.
31
Seysyo No Tao
© Bible Society in Taiwan.
8Ta o Nipamnekan na ni Ama ta do to a tao o yameymatmatngeh no araraw no
ipeyweywalam no tao.”
Niwakwakan na ni Yeso o meykazakazain so lima tao
(Make 3:1-6; Locya 6:6-11)
9Makarahan am karwan na rana do dang ni Yeso a kangay na do peyneynozyan
da no tao do Yotay.
10Amyan do dang so asa ka tao a meykazakazain so lima. Ikongo do naknakmen
da no tatasa ka tao o kapeykala da so karatan ni Yeso. Maniring sira ji Yeso am,
“Manngwa, iwawalam ta o kapangiwakwak so tao do ipeyweywalam no tao
an?”
11Maniring si Yeso jira am, “No si myan jinyo so mangonong so kagling a kakas
na no kagling do gazawagaw do ipeywalam no tao am manngwa, ahapen nyo
ori an?
12Manngwa, makdekdeng pa o kagling a kano inawan no tao? Am ori o ikapya
no mangiwakwak do ipeywalam no tao.”
13Maniring rana si Yeso do meykazakazain so lima tao am, “Zanet pala o lima
mo.” Zaneten na am todapya rana, kapeyyangay na rana no lima na.
14Makowbot sira o tao a macyagom do Vadisay do peyneynozyan am
ipeysirsiring da o kacivet da ji Yeso.
Si Yeso o panaptan ta so pahad
15Mamizing ni Yeso o kapacioya da jya am karwan na do dang. Am aro sira o tao
a macihza jya. Ori o niwakwakan na do meykeyngeyngen a tao.
16Meyratateng am ipanci na jira o kaji da meylimwangan no mina vazay na jira.
17So ikanoyong na mangononong no mina ciring no panoyonoywan na so ciring
ni Ama ta do to a meyngaran si Isayya. Ta maniring am,
18“Cita kamo, ta iya rana am ko nipamnekan a lamlamsoy ko. So ko kaglawan
nya. Ko sarayan nya. Itoro ko jya o Seyzi ko. Ipeylimwang na do tao o
kapatazadang ko sira do teyngato.
19Iya rana am ji meyzezyak a gomalagal. Ji lololos do rarahan.
20Ikarilaw na sira o ji rana teneng a tomala sya a tey arako so alalaw a tao. So
icyakman na sang a somidong so ji rana teneng a meyvevyay a tao. Ji na lilis o
nakem na mapeyvazay so manoyong a vazay, mangay do ipangononong no
ahahapan na sya.
21Mamimin o tao do karawan a manapet jya so pahad.”
Si Yeso a kani Peysepo
(Make 3:20-30; Locya 11:14-23)
32
Seysyo No Tao
© Bible Society in Taiwan.
22No kanang am amyan so tao a mangay nya ji Yeso so kovotan no kalamsoyan
ni Satan a ji makabnebnek a mavota tao. Makarahan am iwakwakan na
kapakabnebnek na rana kapakacita na rana.
23Nisavasavak da no aro a tao. Maniring sira am, “Ala iya ya o sivovoong ni
Tawey.”
24Mamizing da no tao a macyagom do Vadisay am maniring sira am, “O na
ipakavozwaw so kalamsoyan ni Satan am na oyatan ni Satan a meyngaran so
Peysepo.”
25Katenngan na ni Yeso o keyleylamdam da sya. Maniring jira am, “Abwata asa
ka mahataw a macizakazakat. So icyakman na sang no asa ka vahay a ji
macizakazakat.
26No si meyyarap sira Satan a kano kalamsoyan na am ji da rana pakongo o
kabedbed da. So to da ranavwaki.
27Nyo panci yaken a na oyatan ni Peysepo. Ikongo o nyo ji mancii no kararay
nyo a nipantan na ni Peysepo so oyowyat na.
28No si manoyong ko a mamozwaw no oyowyat ni Ama ta do to am
yamanoyong rana si Ama ta do to a tomalamozong no omanoyong jya tao
sicyaikwaya.
29“Abo tao a tondep do yanan no makapya meykalokal a tao a mangay tomakaw
so apzapzatan na. No si myan saon so makavaod so meykalokal a tao am ori o
ipakatakaw na so apzapzatan na am.”
30Nipanci na pa ni Yeso am, “O ji nganod jyaken am mapasobna jyaken. O ji
nidong jyaken am zazatan na o vazay ko.
31Am ori o ko pancyan nya jinyo an. O raraten no tao a kano kakolala da si Ama
ta do to am mavonas ori. Am omraherahet so Seyzi na ni Ama ta do to a tao am
jyavonas o akman sang a raraten na.
32O komolala jyaken a Nipamnekan na ni Ama ta do to a tao am mavonas o
akman sang a raraten. Am omraherahet so Seyzi na ni Ama ta do to a tao am to
rana meyyonong a jyavonas o akman sang a raraten.
Kayo a kano asi na
(Matay 7:16-20; Locya 6:43-45)
33“O kakanen so asi a kayo am kanen o asi na. O ji ngangana so asi a kayo am ji
nganna o asi na. So to na macilociloloi do kakayokayo na no asi na.
34Inyo rana macitapas do tokza so onowned a tao am abo o apya ciring a
powboten nyo.
33
Seysyo No Tao
© Bible Society in Taiwan.
35O apya so nakenakem a tao am apya o icicirawat na. O marahet so nakenakem
a tao am marahet o icicirawat na. Ta to macilocilolo do kapyan no onowned nyo
a karahet no onowned nyo o powboten nyo a ciring.
36To ko na macitangayan jinyo am no marateng o araraw no peykapyapinpinan
na ni Ama ta do to so tao am abo rana o taywen da ciring da.
37Ta to na palololwa ni Ama ta do to do mina ciring nyo o keyyan no raraten
nyo a kabo no raraten nyo.”
Kakzeben da o mapeyzokab a vazay
(Make 8:11-12; Locya 11:29-32)
38No kanang am amyan so mangnanao no iwawalam ni Ama ta do to a kano tao
a macyagom do Vadisay a manci nya ji Yeso. Maniring sira am, “Mo Mangnanao,
namen kakzeben o kapakacita namen jimo a meyvazay so mapeyzokab a
vazay.”
39Maniring si Yeso jira am, “Yatey makdeng o raraten no tao sicyakwaya. Ikongo
o da kakzeban so da kapakacita so oyowyat na ni Ama ta do to. Am o akman so
mina vazay na ni Ama ta do to do panoyonoywan na so ciring na a meyngaran
si Yena o macita nyo. So ikabo no maharahara pa kano nang a macita nyo.
40Mina katlo araw a kano katlo ahep si Yena nimyan do velek no rako a among.
Akman ko sang a Nipamnekan na ni Ama ta do to a tao a amyan do oned no tana
so makatlo araw a kano katlo ahep.
41No marateng o araraw no ipacici na a mapeykapyapinpin so tao ni Ama ta do
to am meytatanek sira o tao do Niniwey a omraherahet jinyo a tao sicyakwaya.
Ta mamizing da o ciring ni Yena am mamlis rana sira. To ko na macitangayan
jinyo am amyan jya so rakorako pa so vazay a kani Yena. Am yanyo ji ngapa o
nanao na jinyo.
42No marateng o araraw no ipacici na a mapeykapyapinpin so tao ni Ama ta do
to am meytatanek o panirsirngen a mavakes a meyvahay do Siba no kakwa pa
a omraherahet jinyo a tao sicyaikwaya. Ta iya rana am nimapo do marai a ili da
a mangay a omamizing so ciring ni Solomen. To ko na macitangayan jinyo am
yamyan jya so yarakorako pa so vazay a kani Solomen am yanyo ji ngamiznga.
Meysinaoli pa do tao o kalamsoyan ni Satan
(Locya 11:24-26)
43“Mavozwaw o kalamsoyan ni Satan do nikovotan na tao am omlivolivon a
meykala so peywalaman na. Am ji makakala.
44Maniring am, ‘Yapyapya rana o kapeysinaoli ko pa mangay komovot do
nikovotan ko a tao.’ Meysinaoli rana am macita na o tao ang a makownong rana
jya, ta abo nimacipalit a nikomovot jya.
34
Seysyo No Tao
© Bible Society in Taiwan.
45So nyangay na manara so papito a masozisozi pa ka nya a kalamsoyan ni
Satan a mangay komovot jya. Manngo o tao ori a. Jyabo kaji na raherahetan pa
sicyaikwaya kano kakwa no nakenakem na. To ko macitangayan jinyo am o
raraten da rana no tao sicyaikwaya am maraherahet pa kano kakwa.”
Ina na kada wari na ni Yeso
(Make 3:31-35; Locya 8:19-21)
46Mangononong pa si Yeso do aro a tao am mai si ina na kada wari na mahakay
a komakzeb so kapacisirsiring da jya.
47Maniring o tao ji Yeso am, “Ana, yamyan so da ipanci ni ina mo a kada wari
mo do pantaw.”
48Maniring si Yeso am, “Sino ina ko a kano kakakteh ko.”
49Makarahan am maniring rana do macinanao am, “Cita kamo, ta sira rana ito
am ina ko a kada kakakteh ko.
50Ta o mahap so vazay ni Ama do to a tao am ori o abneken ko a kakakteh ko a
kano ina ko.”
Matay 13
Pehngehngain na o ciring na do manokos a tao
(Make 4:1-12; Locya 8:4-10)
1Araw no nang am karwan na ni Yeso o vahay ori a kangay na do pamsan na no
rako a meybebneng a ranom a omlisna do dang a mangnanao.
2Aro tao a meylovolovot do tangain na. Am ori o nizagpit na do vazangay a
omlisna. O aro a tao am meytatanek sira do pamsan na.
3Makarahan am mangononong so pehngehngayan na so aro a ciring na.
Maniring am, “Amyan so asa ka tao a mangay a manokos.
4Manokos ori am amyan so zomsi do rarahan. Am mangay da toktokan no
meyyasasalap.
5Karwan na am zomsi do kavatovatwan. Am amlida, ta amyan so aliket a tana.
6No amdada o araw am mapseng, do kaji na makayamotan, ta alikey o tana.
7O zomsi do katamtamkan na am tana amlida am ji malasi. Ta kaongongan no
aro a tamek.
8O zomsi do apya so tanatana am apiya o kalidalida na a kapakapya na rana
malasi. So iyan no makapoo (100) a kano sikanem a ngarnan (60) a kano sikatlo
a ngarnan (30) so kasahasahang.”
35
Seysyo No Tao
© Bible Society in Taiwan.
9Maniring si Yeso am, “Amizngen nyo an, peyyanen nyo do onowned nyo ori
an.”
10Mai sira o macinanao ji Yeso am maniring sira jya am, “No mo nanawen sira
o tao am ikongo o mo pehngehngayan so ciring mo.”
11Tovisan ni Yeso am, “O ji na nipatwaw pa a peypeypangayan na do
talamozongan na ninyo ni Ama ta do to o nipanci ko jinyo. Am o karwan no tao
am da pa jyatenngi ori.
12Ta o tao a omamizing so ciriciring na ni Ama ta do to am arwaro pa o
makarapa jira ciring. So icyakma ney kanen a to meypanpani. Am o ji ngamizing
so ciriciring ni Ama ta do to am tana amyan so alikey a katenngan da am to
meykabobo pa jira ori.
13Ori o ko pehngehngayan so ciring ko a yamnanao sira. Ta tana da citahen am
akma dey jyacita. Tana da amizngen am akma dey jyamizing. Da jyatenngi.
14Am ori o na todey mangononong do mina ciring no panoyonoywan na so
ciring ni Ama ta do to a meyngaran so Isayya. Ta maniring am, ‘Manoyong o
kamizing nyo sya am ji nyo a tenngi. Macita nyo am ji nyo a pengkad.
15Ta tey masalit o onowned da no tao eya. O cicilwan da am yakacilcilan. O mata
da am yameyreket. Ta no sira macipayok so onowned am makacita o mata da.
Makamizing o cicilwan da. Makazazap da no onowned a kapeysinaoli da rana
jyaken. Ta ori o ipatazadang ko sira do teyngato.’
16“Am inyo am kamo tey yapya. Ta yamakacita o mata nyo. Yamakamizing o
cicilwan nyo.
17To ko na macitangayan jinyo am aro o panoyonoywan na so ciring ni Ama ta
do to a kano omraralay ni Ama ta do to no kakwa a makza no kapakacita da so
nyo macita kano kapakamizing da so nyo mamizing. Am da jya nimacita. Da jya
nimamizing.
Ipanci na o peypeypangayan no manokos ang
(Make 4:13-20; Locya 8:11-15)
18“Amizngen nyo o peypeypangayan no manokos ang.
19O tao a makamizing so nanao a omagaz do italamozong na ni Ama ta do to a
kaji makatenngan jya am akman so nizomsi do rarahan ang. No mai si Satan am
pehsen na jya o ciring na ni Ama ta do to amyan do onowned na.
20O nizomsi do kavatovatwan am katonodan no masaray a omamizing so ciring
na ni Ama ta do to a tao.
21Am ikongo do ji makayamot do onowned na, am no masazi na o alalaw na
kano peyrarehtan da sya do kahap na so nanao ni Ama ta do to am makeykai a
mablis o onowned na.
36
Seysyo No Tao
© Bible Society in Taiwan.
22O nizomsi do katamtamkan am katonodan no tao a omamizing so nanao ni
Ama ta do to. Am masanga no vazay na do karawan a kalita jya no
peymeymasaodan na. Am ori o ikabengbeng no ciring na ni Ama ta do to do
onowned na.
23O nizomsi do apya so tanatana am katonodan no tao a omamizing so ciring na
ni Ama ta do to a makateneng rana jya a pangozayan a peyvazain. So icyakma
ney malasi so makapoo (100) a kano sikanem a ngarnan (60) a kano sikatlo a
ngarnan (30) so kasahasahang.”
Pehngehngain na o ciring na do tamek a macilida do mogi
24Mangononong pa si Yeso so asa ka pehngehngayan na so ciring na. Maniring
am, “O italamozong na ni Ama ta do to am akman so tao a mangay a meymowa
do nihakawan da.
25Mitkeh o tao ori am mangay o kavosoyan na a mangay a meymowa so tamek
a kangay na rana a moli.
26Amlida o mogi am amrawa rana. Amlida o tamek am to rana singkaji a malas
a amrawa.
27Mai sira o lamlamsoy no mapeynihakawan sya am maniring sira am, ‘Mo
maran, mina kapeymowa mo so apipiya mogi asyo am. Am asyo o tamek ang!’
28Maniring o mapeynihakawan sya am, ‘Ori am na mina vazay no kavosoyan
ko.’ Maniring o lamlamsoy na jya am, ‘Manngwa, to namen rana botbota o
tamek ori an?’
29Maniring jira o mapeynihakawan sya am, ‘Taosya, ta to nyo pazaksa o mogi a
botboten.
30To nyo macipanadngi a mamno. Cyaha, ta no langin ko na am ipanci ko do
lamlamsoy ko o kapanma da so tamek a botboten a kapeykabedbed da sya
asleben. O mogi am ahapen da a mangay a sokzen do panonokzan ko.’ ”
Pehngehngain na o ciring na do vettow no nappa
(Make 4:30-32; Locya 13:18-19)
31Ipanci na pa jira ni Yeso o asa ka pehngehngayan na so ciring na. Maniring
am, “O ipeyparo da no tao a macikaop do italamozong ni Ama ta do to am akman
so asa ka vettow no nappa a tokosen no tao do peymowamowan na.
32O vettow rana am ney likey ori. Am no amlida ori am abo makataha sya so
karakorako. So icyakma ney kayo a panagzan da no meyyasasalap.”
Pehngehngain na o ciring na do nimimway a odong
(Locya 13:20-21)
33Ipanci na pa ni Yeso o asa ka pehngehngayan na so ciring na. Maniring am, “O
ipeyparo da no tao a macikaop do italamozong na ni Ama ta do to am akman
37
Seysyo No Tao
© Bible Society in Taiwan.
rana so kosozi no odong a ahapen no mavakes a pazavozen do odong a
ipeymway na sya.”
34Mangononong si Yeso so pehngehngayan na so ciring na do aro a vazay na.
No abo pehngehngayan na so ciring na am abo inanao na sira so aro a tao.
35O ikakman na sang am todey mangononong o mina ciring no panoyonoywan
na so ciring ni Ama ta do to. Ta maniring am, “Mangamaog ko so
pehngehngayan ko so ciring ko a pancyan ko no ji pa nipatwaw a vazay ko,
nimakalapo no kapangamaog ko so karawan.”
Peypeypangayan no tamek a pehngehngayan na so ciring na
36Karwan ni Yeso o aro a tao am somdep do vahay. Maniring sira o macinanao
jya am, “Pancyan pala jyamen o peypeypangayan no mo pehngehngayan so
ciring mo a omagaz do tamek do nihakawan.”
37Maniring si Yeso am, “O manokos a tao ori am yaken a Nipamnekan na ni Ama
ta do to a tao.
38O nihakawan ori am karawan. O nitokos ori am monganay do italamozong ni
Ama ta do to a tao. O tamek am aro a tao a italamozong ni Satan.
39O mapasakoy so tamek a kavosoyan ori am si Satan. O peypeypangayan no
mangay mangap rana sya ori am kavosan no karawan. O mangap sya a tao ori
am tinsi.
40No komavos o karawan am o meyraraten a tao am akman sira so tamek ang
a botboten a pasleben do lila no apoy.
41Yaken rana a Nipamnekan na ni Ama ta do to a tao am manovoy ko so tinsi a
mangay omrakep so tomirara so tao a meyraraten a kano marahet so ahahapan
sya,
42a kapasleb ko sira do apoy a kapeylavilavi da a mapeygazicigit so ngepen da
a maneneseh.
43No si marateng rana ori am o ji meylimoteng so nakem do italamozong ni Ama
ta do to am akman sira so araw a maniray. So amizngan nyo sya an, peyyanen
nyo do onowned nyo ori an.
Pehngehngain na o ciring na do nitayo a ovay
44“O italamozong na ni Ama ta do to am akman so ovay a nibobo do tana. Makala
no asa ka tao am bonbonan na kasaray na mamalit no kangangay na isazang na
do nihakawan ang.
Pehngehngain na o ciring na do mazaponay
45“O italamozong na ni Ama ta do to am akman so tao a meykala so mazaponay
a sazangan na.
38
Seysyo No Tao
© Bible Society in Taiwan.
46No makakala so mazaponay am ipamalit na o kangangay na so nizpi a mangay
na isazang do mazaponay ang.
Pehngehngain na o ciring na do tawaz
47“O italamozong na ni Ama ta do to am akman so tawaz a pazaten do awa a
ipanawaz so makakaday a among.
48No aro rana o among am ngingiten da rana no mangahahap a tao a
kapeykapyapinpin da sya do pamsan na. O pipya among am pangain da do
aomas a kawalit da no ji ngangana a among.
49Akman sang no komavos o karawan. Ta mai o aro a tinsi a mapapinpin so ji
meyraraten a tao a kapapinpin da so meyraraten a tao,
50a kawalit da no meyraraten a tao do apoy a kapeylavilavi da do dang a
meygazicigit so ngepen a maneneseh.”
Vayo a kano adan a nanao
51Maniring si Yeso jira am, “Nyo mamimin o ciring eya yakatenngan?” Maniring
sira am, “Namen todamimin a yakatenngan.”
52Maniring si Yeso am, “O mangnanao no iwawalam ni Ama ta do to a tao a
kapacikaop na rana do italamozong ni Ama ta do to am akman so katenngan a
tao a aro so peymeymasaodan. Ta beken a o adan a nanao o katenngan na a
ipangnanao, ta katenngan na o vayo a nanao ni Ama ta do to a patwawen.”
To da nazibwan no tao do Nasale si Yeso
(Make 6:1-6; Locya 4:16-30)
53Teyka na ni Yeso o aro a pehngehngayan na so ciring na a ipanci am karwan
na do dang,
54a kangay na rana do ili da. So nipangnanao na do peyneynozyan no tao. Abo ji
meyzokab no ciring na a makamizing sya tao. Maniring sira am, “Do wanjin na
niyapwan no teneng na ya. Yamyan pa so yamapeyzokab a vazay a na mina
vazay.
55Beken a anak na ori no meykeykawaz asyo? Beken a ina na si Madiya asyo?
Beken a wari na si Yake a kani Yoseyvo a kani Simong a kani Yota asyo?
56Da kapacikeylyan jyaten da wari na mavakes asyo. Am do wanjin na kapwan
no oyowyat na kano teneteneng na.”
57Makarahan am ikaoya da rana si Yeso. Maniring si Yeso jira am, “O
panoyonoywan na so ciring ni Ama ta do to am ikanig da sira no tao do
peycyeylilyan na. Am kolalahen da sira no macikeylyan jya kano pacivahayan
da tao.”
39
Seysyo No Tao
© Bible Society in Taiwan.
58Ikongo do ji da nganoyngi si Yeso, am ori o ji na nimeyvazai so aro a
mapeyzokab a vazay do dang.
Matay 14
No kawakwak no nimanaktak a si Yowani
(Make 6:14-29; Locya 9:7-9)
1No kanang am o panirsirngen no Cyadidi a meyngaran so Helote am mamizing
na o vazay ni Yeso.
2Maniring do lamlamsoy na am, “Ala nimanaktak a si Yowani o tao ori a
yanimirwa a mavyay. Am ori o na ikatey mowyat a yamapeyvazay so
yamapeyzokab a vazay.”
3-4O cinawakwak na ni Yowani am o panirsirngen a meyngaran so Helote am to
ney mehsa o mavakes no kakteh na a meyngaran so Veydipo. O ngaran no
mavakes am si Helotiya. Masangib si Yowani a mazyak nya, do kato ney
nakawan so kataned na do vahay no kakteh na. Am ori o nipanovoy na ni Helote
so tao no kanang a omrakep si Yowani a kangay da nya do pamemtengan.
5Ori o naknakman na sya ni Helote si Yowani a wakwaken. Am ikanyahey na o
aro a tao. Ta ipanci da si Yowani a panoyonoywan na so ciring ni Ama ta do to.
6Araraw no cinatazak na tao ni Helote am maganam o anak na mavakes ni
Helotiya do tangain no nipanoyon na tao. Ikakza ni Helote o ganam na.
7Maniring rana si Helote do maganam a mavakes am, “No amyan so amin mo
jyaken am cyaha, ta itoro ko jimo.”
8Ikongo do nyahes na no ina na o anak na, am ori o nipancyan na no, “Oo no
nimanaktak a si Yowani a pangain do kakanan a itoro mo jyaken.”
9Makarahan am ji rana teneng a manakenakem o panirsirngen ang, do
kanimapanmanma na so ciring na do tangain no nipanoyon na a tao. Am ori o
to na rana myapyai so amin na jya itoro jya.
10Makarahan am mapahanhan rana so tao a mangay do pamemtengan a motow
do oo na ni Yowani,
11kapangay na rana sya do kakanan a itoro do anak ni Helotiya. Ahapen no
mavakes ori am itoro na ji ina na.
12O macinanao ji Yowani am mangay da pingsanan o kataotao ni Yowani,
kangay da rana mapakakasa sya. Meyratateng am mangay rana sira a manci nya
ji Yeso.
Nibsoy na o kakaliman a ranaw (5000) a tao
(Make 6:30-44; Locya 9:10-17; Yowani 6:1-15)
40
Seysyo No Tao
© Bible Society in Taiwan.
13Mamizing na ni Yeso o kanimawakwak na ni Yowani am omavang do
vazangay a kano macinanao jya a komaro do dang a kaveyvow na mangay do
kabwan no tao. Katenngan da no aro a tao am omalam sira a apo do
peycyeylilyan na a omonot jya.
14Makaranes si Yeso do pamsan na am macita na o aro a tao. So nikarilawan na
nira. Am ori o niwakwakan na do ingingnen da no meyngen a tao.
15Maseyrem rana am mai sira o macinanao ji Yeso. Maniring sira am, “Yatey
mahep rana. Yabo pa do jya o tao a yameyvahay. So to ta na novoi sira kangay
da manazang so kanen da do ili.”
16Maniring si Yeso am, “Cyaha, ji nyo novoya sira. Pantan kamo sira so kanen
da.”
17Maniring sira o macinanao jya am, “Yalima ka myanpaw a kano yadwa ka
among o yamyan jyamen do jya.”
18Maniring si Yeso am, “Inney kamo.”
19Makarahan am ipanci na sira o tao a amlisna do katamtamkan a kahap na so
alima ka myanpaw a kano adwa ka among a katangara na so hanit a somaray
nya ji Ama ta do to a kakcikcil na so myanpaw a itoro do macinanao jya a
kavonong da rana sya do aro a tao.
20So ikamimin da rana nikoman a mabsoy. Peysinsinmowen da rana o atda da
am nipno da o adwa so ikarwa ka yala.
21O vilang no tao a nikoman am kakaliman a ranaw (5000) sira. Am ji pa
nipavilang sira o mavakes a kano kanakan.
Omalam si Yeso do ranom
(Make 6:45-52; Yowani 6:16-21)
22Komavos ori am ipanci na rana ni Yeso o macinanao jya somakay do vazangay
a mangay do katovangan na no rako a meybebneng a ranom.
23Teyka na taitaiden o aro a tao am maveyvow a mangay do tokon a meynozi.
Mahep rana am amyan pa do dang.
24Am marai rana o vazangay do pamsan na. Ikongo do sangozen da, am ori o
ikaligaligan no vazangay do kasangoz da sya.
25Toda jyadagdag rana am amyan si Yeso do rako a meybebneng a ranom a
mangonong a meypangay do macinanao jya.
26Macita da no macinanao jya a omalam do ranom am ikanyahey da. Maniring
sira am, “Anito!” kwan da a manyahey a amlololos.
27Maniring si Yeso jira am, “Ji kamo anyahey, ta yaken.”
41
Seysyo No Tao
© Bible Society in Taiwan.
28Maniring si Pite am, “Mo Panirsirngen, no si Yeso ka am pancyan yaken a
kalam ko do ranom a mangay jimo.”
29Maniring si Yeso am, “Sijya.” Makarahan am gomcin si Pite do vazangay a
kalam na do ranom a meypangay ji Yeso.
30Am macita na o omaopaong am to rana nyahey. Toda jingned am amlololos a
manci ni Yeso do kahap na sya.
31Makarahan am jya nimeyyahahay si Yeso a mangay komatkat sya. Maniring
am, “Yatey likey pa o onowned mo, ta mo ji meyhanhan nyaken. Ikongo o mo
peykarwan so onowned mo a yaji meyhanhan nyaken.”
32Zomagpit rana sira do vazangay am irekhang na rana o pagpag.
33O macikavang ji Yeso a macinanao jya am iraralay da rana si Yeso. Maniring
sira am, “Namen anoyngan imo a Anak ni Ama ta do to.”
Niwakwakan na o meyngen a tao do Kenisale
(Make 6:53-56)
34Makaranes sira do katovangan no rako a meybebneng a ranom am mangid
sira do Kenisale.
35Masingkad da si Yeso no aro a tao do dang am manovoy sira so tao a mangay
a mapeykatokatoyo so meykeyngeyngen a tao do manwanongnong a ili a
kangay da nira do tangain ni Yeso.
36Ta no si ori pa o ipakapinan da do ayob ni Yeso. Ta o minan do ayob ni Yeso a
tao am todapya rana sira.
Matay 15
Tey manginanawa o kownot do icicirawat no ineynapo a beken a Ciriciring na
ni Ama ta do to
(Make 7:1-13)
1Amyan so tao a macyagom do Vadisay a kano mangnanao no iwawalam ni Ama
ta do to a nimapo do Yelosaleng a mangay ji Yeso. Maniring sira jya am,
2“Ikongo da ji ngapi so iwawalam no ineynapo ta no macinanao jimo, do da kaji
mavanawan no omanam sira a koman.”
3Maniring si Yeso am, “Ikongo nyo apyapyan pa so Ciriciring ni Ama ta do to a
yataosyahen a yanyo kahap so iwawalam no ineynapo nyo.
4No maniring si Ama ta do to am, ‘Ikaglaw nyo a ikanig o inyapwan
nyo.’ Maniring pa am, ‘O omavay so inyapwan na am to rana wakwaka.’
42
Seysyo No Tao
© Bible Society in Taiwan.
5Am nyo kajya pasovoyan a amya so tao a jyaglaw no inyapwan na. O ciring nyo
am, ‘No myan so tao a tomoro nya do Tao do to so ipakan na so inyapwan na
am apyapya o kaji na rana pakanan so inyapwan na.’
6Nyo tongbowa no iwawalam nyo o Ciriciring ni Ama ta do to, do yanyo
kapyapya pa so iwawalam no ineynapo nyo.
7Inyo rana yatanwasiwasi am yamanoyong o ciring no panoyonoywan na so
ciring ni Ama ta do to a meyngaran so Isayya a pakacirngen na jinyo. Ta
maniring am,
8‘O aro a tao am da admadmain yaken no ciring da. Am onowned da am
yameyparai jyaken.
9Da ipanci o ciring no tao a ciring ko. So yana ikabo no peypeypangayan no da
kararalay nyaken.’ ”
Manoyong a raraten do tangain ni Ama ta do to
(Make 7:14-23)
10Lovoten na ni Yeso o aro a tao do tangain na am maniring jira am, “Amizngen
nyo a kapakateneng nyo jya.
11O apo do ngoso no tao a mangay do velek am ji mapeyraraten so tao, ta o
makowbot do ngoso a apo do onowned am ori o mapeyraraten so tao.”
12Makarahan am maniring sira o macinanao ji Yeso am, “Da mamizing no tao a
macyagom do Vadisay o ciring mo am sira ji makamyamya. Manngwa, mo
katenngan an?”
13Maniring si Yeso am, “O ji na nipamowa ni Ama ta do to a mowamowa am
miminen ori a botboten.
14Ji nyo ngazidan sira, ta sira rana am kapalangayan da o mavota tao a
mangonong no tao. No mangalay so mavota o mavota tao am mangay o kangay
da matazangeb no rarwa ang.”
15Maniring si Pite am, “Ipanci mo pa jyamen o peypeypangayan no mo
pehngehngain a ciring mo ang.”
16Maniring si Yeso am, “Kamo pa meyyangay a kano karwan no tao a yaji
makateneng jya sicyaikwaya?
17Manngwa, nyo jyatenngi o isovo a kanen am mangay do velek a
kapeywadwad rana nya?
18Am o makowbot do ngoso am apo do onowned. Ori o mapeyraraten so tao.
19O mapo do onowned am amyan dang so makakaday a nakenakem no tao a
ipeyraraten a mangap so tao, mangzakza, manakaw, mangalalas, manamwad.
43
Seysyo No Tao
© Bible Society in Taiwan.
20O yamakakaday ori am manoyong ori a mapeyraraten so tao. Am o ji
mavanaw a koman am ji mapeyraraten so tao o akman sang.”
Nakenakem no asa ka mavakes si Ama ta do to
(Make 7:24-30)
21Karwan na do dang ni Yeso am mangay do meyngaran so Tayar a kano Siton
a ili.
22Amyan dang so asa ka mavakes a tao do Cyanan a mangay ji Yeso. Maniring a
amlololos am, “Mo Panirsirngen a sivovoong ni Tawey, ikarilaw mo pa yaken,
ta na kovotan no kalamsoyan ni Satan o anak ko a mavakes. So na ikatey
makasi.”
23Abo o asa ka ciring a nitovis na jya ni Yeso. Mai sira o macinanao jya am
mapasyasi sira ji Yeso. Maniring sira am, “Tovoy rana o mavakes ang, ta
yamanilo a yaomonot jyaten.”
24Maniring si Yeso do mavakes am, “O na pahanhanan jyaken ni Ama ta do to
am ko sidongen o Isedi a tao a yakmey nimavozaw a kagling na.”
25Mamizing na o ciring ni Yeso am meylilitod do tangain na. Maniring am, “Mo
Panirsirngen, sidongen mo pa yaken.”
26Maniring si Yeso am, “No ahapen o kanen no anak a itoro do ino am malas o
akman sang.”
27Maniring o mavakes am, “Yamanoyong ori mo Panirsirngen. Am o
meycyakakas do nyakanan da no mapavahay sya am kanen no ino.”
28Maniring si Yeso am, “Mo kavakes, yatey arako o nakenakem mo si Ama ta do
to. So to na rana mangononongi no mo kakdain ang.” So nikapya na rana no
anak na no kapanci na nya ni Yeso.
Niwakwakan na o meykeyngeyngen a tao
29Karwan na do dang ni Yeso am mangay do pamsan no rako a meybebneng a
ranom a meyngaran so Cyadidi. So nyangay na do tokon a kahezsad na do dang.
30Aro tao a komala pa sya. Sira rana am nipalolo da o mapilay a kano mavota
kano nimakasapa kano ji makabnebnek a kano makasazi so meycyamadadayan
a ingingnen a yangay do tangain na ni Yeso. So niteyteyhesan na sira
niwakwakan ni Yeso.
31Macita da no aro a tao o ji makabnebnek a kano nimakasapa kano mapilay a
kano mavota a to rana apya am isavasavak da. So nyazwazwayan da rana so
Tao do to da no Isedi a tao.
Nibsoy na sira o kakapatan a ranaw (4000) a tao
(Make 8:1-10)
44
Seysyo No Tao
© Bible Society in Taiwan.
32Rarahen na ni Yeso sira o macinanao jya. Maniring jira am, “Ko ikabo sira no
nakem o aro a tao, do da kapakatlo araw rana do jya. So nikabo rana no kanen
da sicyaikwaya. Am ko ji mamyapyan sira meykakcin a omrateng do vahay da,
do ko kahawa nira kalingongawan do rarahan a makcin.”
33Maniring sira o macinanao jya am, “Do wanjin o angayan namen a pangapan
so kanen a ibsoy ta so aro a tao, do yabo panazangan do jya.”
34Maniring jira si Yeso am, “Yapira o myanpaw a yamyan jinyo.” Maniring sira
am, “Yapito a ka myanpaw a kano yapeleh a lilikta among.”
35Makarahan am ipanci na rana ni Yeso o aro a tao a amlisna,
36kahap na rana so apito a ka myanpaw a kano among a isaray ji Ama ta do to a
kakcikcil na rana sya patodahen do macinanao jya a kavonong da rana sya do
aro a tao.
37Nimamimin sira nikoman a kabobsoy da rana. Peykakasahen da no
macinanao jya o atda da am nipno da o apito a ka yala.
38O nikoman a tao am kakapatan na ranaw (4000) sira. Am ji da nipavilang sira
o mavakes a kano kanakan.
39Makarahan am tovoin na rana sira o aro a tao a mangay rana, a kazagpit na
rana do vazangay a meypangay do Macyatan a ili.
Matay 16
Kakzeben da no tao a macyagom do Vadisay o kapakacita da so mapeyzokab
a vazay
(Make 8:11-13; Locya 12:54-56)
1Amyan so tao a macyagom do Vadisay a kano macyagom do Satokay a mangay
ji Yeso a omnakenakem so keyleylamdam da sya. Am ori o kakzeban da sya a
mapacita no mapeyzokab a vazay na a yongkad na apo ji Ama ta do to.
2Maniring si Yeso am, “Makoyab pa am ipanci nyo na o kapya no kakawan
simaraw, do kakma ney vangkoro no asked no awa.
3Apnezak pa am ipanci nyo na o kacimoy na kasazowsaw na sicyaraw, do
kakedep na. Kamo mateneng a yamanita so palanginan am nyo jyazab o tovil
na no vazay na ni Ama ta do to sicyaikwaya.
4Yateywara o raraten no tao sicyaikwaya, do da kapasagpyan so aktokto da.
Nyo kakzeben o kapakacita nyo so oyowyat na ni Ama ta do to. Am o akman so
mina vazay ni Ama ta do to do meyngaran so Yena o macita nyo. So ikabo na
rana no maharahara pa kano nang a macita nyo.” Teyka na o ciring na ni Yeso
am karwan na rana sira.
45
Seysyo No Tao
© Bible Society in Taiwan.
Pakacirngen na do nanao da no tao a macyagom do Vadisay a kano
macyagom do Satokay
(Make 8:14-21)
5Makaranes sira do katovangan no rako a meybebneng a ranom am
nikahamangan da o kapalolo da so myanpaw no macinanao ji Yeso.
6Maniring si Yeso jira am, “Azimanen nyo o akmey kosozi no odong a yamyan
do tao a macyagom do Vadisay a kano macyagom do Satokay.”
7Ikazyak da no macinanao o ciring ni Yeso ang. Maniring sira do kadwan jira
am, “Ala ta kajya nimapalolwan so kanen ta o na peycirngan so sang ang!”
8Ikongo do katenngan na rana ni Yeso o ipanci da, am ori o nipancyan na nya
jira so, “Ikongo nyo kazyakan no nyo kajya nimapalolwan so kanen. Yatey likey
pa o onowned nyo jyaken a manta ninyo so kanen nyo.
9Manngwa, nyo jyazab? Manngwa, nyo na todahamangi o mina kakcikcil ko so
alima ka myanpaw a nibsoy ko so kakaliman a ranaw (5000) a tao? Apira ka
yala no kano nang o nimapanpan.
10A kano apito a ka myanpaw a nibsoy ko so kakapatan a ranaw (4000) a tao.
Apira ka yala o nipeysinsinmo nyo a nimapanpan.
11Ikongo nyo pa ji makatenngi do nipanci ko na jinyo. Beken a ko pagazen do
myanpaw o ciring ko, ta ko pagazen do marahet a onowned da no tao a
macyagom do Vadisay a kano macyagom do Satokay.”
12Ori o nipakatenngan da rana ji Yeso no macinanao jya do kaji na ngaingan do
kosozi no odong. Ta pakacirngen na do marahet a nanao da no tao a macyagom
do Vadisay a kano macyagom do Satokay.
Nipanci na ni Pite o ka Misayya ni Yeso
(Make 8:27-30; Locya 9:18-21)
13To da ji makaranes si Yeso a kano macinanao jya do Kaysadiya Veydipi a ili
am pacicin na o macinanao jya. Maniring am, “Sino kwan da yaken no tao a
Nipamnekan na ni Ama ta do to a tao.”
14Maniring sira am, “Yamyan so tao a yamanci nimo a nimanaktak a si Yowani.
Yamyan so tao a yamanci nimo a Idiya. Yamyan so tao a yamanci nimo a Yedimi.
Yamyan so tao a yamanci nimo a asa jira do panoyonoywan na so ciring ni Ama
ta do to.”
15Maniring si Yeso jira am, “Manngwa, sino kwan nyo yaken.”
16Maniring si Simong Pite am, “Imo rana am Misayya ka, Anak no yato
meyyonong a mavyay a Tao do to.”
46
Seysyo No Tao
© Bible Society in Taiwan.
17Maniring si Yeso am, “Imo rana Simong a anak ni Yowani am ka tey yapya so
ngilin. Ta o nanao rana ya am beken a tao yanimapahap sya jimo. Ta si Ama ta
do to o yanimapatwaw sya jimo.
18To ko na macitangayan jimo am imo rana am si Pite ka. So icyakma moy
lalitan a patnekan ko so kyokay. So ji na rana makagogaji nya ni Satan. Ta
akman rana sang am jyagogad no oyowyat ni Satan.
19Itoro ko jimo o ipangingiwang do italamozong ni Ama ta do to. O ji mo mya
do teyrahem am akman sang a ji mya do teyngato. O apyahen mo do teyrahem
am akman sang a apyahen do teyngato.”
20Karahan am ipanci na ni Yeso do macinanao jya o kaji da meycicicyan nya do
tao so ka Misayya na.
Pazimanen ni Yeso o alalaw na do kawakwak da sya
(Make 8:31-9:1; Locya 9:22-27)
21Nimacipinda no kanang o kato na rana mapazimakmakan so ciring na do
macinanao jya a manci no kangay na do Yelosaleng. So ikaro na do dang no
alalaw na itoro da jya no kamanrarakehan da no tao do Yotay a kano
panipanirsirngen da no mapatanatanang so nakem da si Ama ta do to a kano
mangnanao no iwawalam ni Ama ta do to a kawakwak da sya. Am ikatlo na
araw am mirwa pa mavyay.
22Kalain ni Pite si Yeso a pasyain jira a omza sya. Maniring am, “Ji kakman sang
mo Panirsirngen. Jyabo kato ney meydednan jimo no akman sang a vazay a.”
23Meyvazingowngaw si Yeso am maniring ji Pite am, “Kazey mo Satan. Ta mo
zazatan o ko pangonongan. Ta o nakenakem mo am beken a nakenakem ni Ama
ta do to. Ta monganay do tao.”
24Karahan am maniring si Yeso do macinanao jya am, “No amyan so tao a
omonot jyaken am to na pangawawan o kataotao na a somabway no jyojika na
macihza jyaken.
25Ta o amnakenakem so kataotao na am maraherahet, ta mawakwak ori. Am o
tao a to ngawaw pa no kataotao na a mahap so vazay ko am mahap na o to
meyyonong a ikavyay no pahad na.
26Tana to na mimin o masaod no karawan na mahap a kaji na makahapan so to
meyyonong a ikavyay no pahad na am ikongo peypeypangayan no akman sang.
Ikongo pa o ipalit na pa so to meyyonong a ikavyay no pahad na.
27Yaken rana a Nipamnekan na ni Ama ta do to a tao am maciralay ko do
azwazway na ni Ama kano aro a tinsi a meygegcin. To ko palololwa o yazaw ko
so mina vazay da jyaken no tao.
47
Seysyo No Tao
© Bible Society in Taiwan.
28To ko na macitangayan jinyo am o tao a yatomanek do jya am amyan jira ang
so makapis pa jyaken a Nipamnekan na ni Ama ta do to a tao a mai a
tomalamozong no karawan, do ikamavyay da pa.”
Matay 17
Nimablis o keyteytawan ni Yeso
(Make 9:2-13; Locya 9:28-36)
1Ikanem na araw am palolwen ni Yeso si Pite a kani Yake a kani Yowani a
meyketeh a mangay do makarang a tokon.
2No kanang am todablis o keyteytawan ni Yeso do tangain da. So nicyakma ney
araw no moing na maniray. Akman sang o talili na.
3Makarahan am macita da no tatlo a ka macinanao jya si Moyse a kani Idiya a
tao no kakwa pa, a macisirsiring ji Yeso.
4Maniring si Pite ji Yeso am, “Mo Panirsirngen, yata tey yapya do jya. No si
apyahen mo am to ko na mamaring do jya so atlo a ka sarwap, asa jimo a asa ji
Moyse a asa ji Idiya.”
5Ji na pa teyka ni Pite o ciring na am to ngyan so cinalab a ombengbeng sira a
keyyan no ciring a maciralay do cinalab ang. Maniring am, “Iya rana am ney
kaglaw ko Anak ko. So sarayan ko nya. Amizngan nyo sya.”
6Mamizing da o ciring no macinanao jya am to rana sira meyrorokma do
teyrahem a manyahey.
7Karahan am mangay jira si Yeso a mapadnadna so nakem da. Maniring am,
“Tanek kamo na. Ji kamo anyahey.”
8Citahen da am si Yeso rana o macita da.
9Omosok sira apo do tokon am maniring jira si Yeso am, “Do ji ko pa nimirwai
a mavyay a Nipamnekan na ni Ama ta do to a tao am ji nyo pa meycicicyan o
yanyo nimacita vazay an.”
10Karahan am pacicin da no macinanao jya si Yeso. Maniring sira am, “Ikongo
da pancyan nya no yamangnanao no iwawalam na ni Ama ta do to o
kapanmanma na mai ni Idiya.”
11Maniring si Yeso am, “Si Idiya rana am manmanma mai a mapeyyalalap so
nakem no meykaoya tao.
12Am ko ipanci pa jinyo am yarana nimai si Idiya am da jyatenngi no tao. Am ori
o to da naziboi nya no tao. So ikakman na sang no Nipamnekan na ni Ama ta do
to a tao a peyraraheten da.”
48
Seysyo No Tao
© Bible Society in Taiwan.
13Ori rana o nipakateneng da rana jya no macinanao ji Yeso so pakacirngen na
do nimanaktak a si Yowani.
Nivozwaw ni Yeso o komovot do kanakan a kalamsoyan ni Satan
(Make 9:14-29; Locya 9:37-43a)
14Makaranes sira do aro a tao am amyan so asa ka tao a nimai a mangay
meylilitod do tangain na ni Yeso.
15Maniring am, “Mo Panirsirngen, ikarilaw mo pa o anak ko. Ta
yamamezamezay. So na ipangasi a yamaleklektek do apoy a kado ranom.
16Nyangay ko na do macinanao jimo am ji da vonas jya.”
17Maniring si Yeso am, “Kamo tey yalikey pa so nakenakem ji Ama ta do to a tao
sicyaikwaya do yanyo kapeyraraten. Akman rana so wanjin o kownownay ko a
macikaop jinyo. Akman ko rana so wanjin a marilaw ninyo. Ayyan kamo o
kanakan do jya.”
18Karahan am ioya na o kalamsoyan ni Satan a kapakowbot na rana. So nikapiya
na rana no anak na.
19Karahan am pacicin da si Yeso no macinanao jya. Maniring sira am, “Ikongo
namen ji makavozwawi so kalamsoyan ni Satan ang.”
20Maniring si Yeso am, “O nyo ikakman sang am yaji makanet pa o nakenakem
nyo si Ama ta do to. To ko na macitangayan jinyo am tana akman kamo so alikey
a vettow no nappa so kakdekdeng no nakem am tana to nyo nirsirnga o tokon
a meylis do yanan na kangay na do kwang am meylis ori an. So ikabo no ji nyo
a peyvazay a vazay.
21[To nyo peykakasa o onowned nyo a meynozi a ji mangakaday. Ta ori o
ikavozwaw no akman so sang a kalamsoyan ni Satan.”]
Ipirwa na pazimanen ni Yeso o kawakwak na
(Make 9:30-32; Locya 9:43b-45)
22Malovot o macinanao ji Yeso do Cyadidi am maniring si Yeso jira am, “Itoro
da o Nipamnekan na ni Ama ta do to a tao do macioya jya tao,
23a kawakwak da sya. Am ikatlo na araw am mirwa pa mavyay.” Mamizing da
ori no macinanao jya am marahet sira so aktokto.
Tomoro so deyking do rako a panaralayan
24Makaranes si Yeso a kano macinanao jya do Cyapaynong am amyan so
mangangap so deyking no rako a panaralayan a tao a mangay ji Pite. Maniring
sira jya am, “Manngwa, tomoro so deyking do rako a panaralayan o Sinsi nyo
an?”
25Maniring si Pite jira am, “Ta ji na noroi.” Somdep do vahay si Pite am
panmahen na pacicin ni Yeso. Maniring jya am, “Mo Simong, sino o
49
Seysyo No Tao
© Bible Society in Taiwan.
pangangapan no panirsirngen do karawan so deyking. Mangap do anak na? No
mangap do karwan no tao. Manngo ka dang.”
26Maniring si Pite am, “Mangap do karwan no tao.” Maniring si Yeso jya am, “No
ori o nakem mo am ji noroi saon o anak na am.
27Am taosya o kakma tey mapasobsobna. So to mo rana angai a mamasil. Si
citahen mo o ngoso no ney manma na among mo am makacita ka so asa ka nizpi.
Makanet rana ori a itoro ta deyking do rako a panaralayan.”
Matay 18
Sino ney rakeh na
(Make 9:33-37; Locya 9:46-50)
1No kanang am pacicin da no macinanao si Yeso. Maniring sira jya am, “Sino
pakarakehen a tao do italamozong na ni Ama ta do to.”
2Karahan am manara si Yeso so asa ka kanakan a kapatanek na sya do tangain
da.
3Maniring si Yeso am, “To ko na macitangayan jinyo am no si mamlis kamo
akman so kanakan eya am ori o ipacikaop nyo do tao a italamozong na ni Ama
ta do to.
4O akman so kanakan eya ji makazyazyak am ney rakeh na do italamozong na
ni Ama ta do to.
5O mapanadnad jyaken a tomaotao so likta kanakan eya am kataotao ko na ori
a taotawwen na.
Kalittan a meyraraten
(Matay 5:29-30; Make 9:42-48; Locya 17:1-2)
6“No amyan so tao a tomirara so pakananaken da tao a meyraraten a
kapeymakaro na jyaken am apyapya rana kato rana milan do zagaw na itbong
do awa a wakwaken.
7To sira makasi o tao do karawan a kalittan a meyraraten. O raraten no tao am
kangay na ori. Am o tao a yapwan no kapeyraraten na am ney rako o oyaoyyan
na no akman sang a tao ni Ama ta do to.
8No si asa ka lima mo no beken a ai mo o ipeyraraten mo am to ranangteba
kawalit nya. Tana abo lima kano ai a kapakahap so to meyyonong a ikavyay no
pahad am apyapya pa o akman sang, a kano meynanod so lima kano ai a mangay
payongben do jyahesep a lila no apoy.
9No si asa ka mata mo o nipeyraraten mo am to rana ngoswa iwalit. Tana asa
rana o mata mo a kapakahap mo so to meyyonong a ikavyay no pahad mo am
50
Seysyo No Tao
© Bible Society in Taiwan.
apyapya o akman sang a kano meynanod so mata mangay do apoy do
kararatan.
Pehngehngain na o ciring na do asa ka nimavozaw a kagling
(Locya 15:3-7)
10“Makapzat kamo. Ji nyo ngolala sira o pakananaken da tao. To ko na
macitangayan jinyo am o tinsi a yasomidong sira am yamyan sira do tangain ni
Ama ta do to do teyngato.
11[O Nipamnekan na ni Ama ta do to a tao am nimai a mapatazadang so
meyraraten a tao.]
12“Naknakmen nyo pala. No amyan so tao a mapalam so yasa poo (100) a
kagling a kavozaw no asa am jyabo kaji na to macyozayan do asyam so
ipakapoo (99) a kagling a mangay komala so asa ka kagling a nimavozaw a.
13To ko na macitangayan jinyo am no si makala na o nimavozaw a asa ka kagling
am jyabo kaji na noyotan a makacita so nimavozaw a kagling a kano asyam so
ipakapoo (99) a kagling a.
14Akman sang si Ama ta do to, a ji mamyapya no pakananaken da tao a
mavozaw so onowned ji Ama ta do to.
Nakenakem so meyraraten a kakteh mo do cinai
15“No amyan so malas a vazay na jimo no akma moy kakteh do cinai am to ka
nangay a macitangay jya a manci no kalasan na. Am no maveyvow kamo am ori
ikakman mo sang. No amizngen na imo am manoyong kamo na meypyapya so
nakem do tangain ni Ama ta do to.
16Am no si ji na ngamiznga imo am to ka na manara so rarwa a mangay jya. O
ikakman na sang am akma ney yongkad o rarwa am tatlo a ka tao do kanoyong
da kalas da no mina ciring da.
17No ji na pa ngamiznga am to mo nangayan do tangain no aro a sinjya a manci
no cinapowapwan na no vazay. No ji na pa ngamiznga sira am to nyo rana
ngopas o ngaran na, kaji na rana macibedbedan jinyo.
18“To ko na macitangayan jinyo am o raten nyo do teyrahem am raten ni Ama
ta do teyngato. O apyahen nyo do teyrahem am akman sang a apyahen na do
teyngato.
19Ko pa ipanci jinyo am tana rarwa kamo a kakma nyoy yasa so nakenakem a
mapasyasi ji Ama ta do to am itoro na o amin nyo jya.
20Tana teyrararwa, teytatatlo o mapasyasi jyaken am macilovot ko jira.”
Pehngehngain na o ciring na do ji vonas so raraten no tao a lamlamsoy
21No kano nang am pacicin ni Pite si Yeso. Maniring am, “Mo Panirsirngen, no
amyan so oyyan ko no kakteh ko am ipira ko a paoyowan. Manet rana o ipipito?”
51
Seysyo No Tao
© Bible Society in Taiwan.
22Maniring si Yeso am, “Beken a ipipito, ta to meyyonong o kapaoyo mo jya.
23Ta o italamozong ni Ama ta do to am akman so pehngehngayan ko so ciring
eya. Ipisa o panirsirngen a omami so nivood da nizpi na no lamlamsoy na am,
24yai da do tangain na o asa do lamlamsoy na a nimamood jya so meykalaklaksa
nizpi.
25Ikongo do abo o paolin na do nivood na no tao ang, am ori o to na rana
manazangi nya do tao a lamlamsoy da, kapazanod na pa so mavakes na kano
ananak na kano aro a peymasaodan na itbos na so nivood na nizpi.
26Karahan am to rana meylilitod o lamlamsoy na do tangain na a mapasyasi jya.
Maniring am, ‘Ikasi mo pa yaken an. Cyaha, ta paolin ko o ko nivood jimo a
nizpi.’
27Ikarilaw no panirsirngen na am to na ranangbowa o nivood na jya a
kapasaway na rana sya.
28“Makowbot o lamlamsoy na am masazi na o kararay na a nimamood jya so to
makangarnan a nizpi. Karahan am rakpen na kavitkeh na so zagaw na. Maniring
am, ‘Inney jya o nivood mo jyaken a nizpi asyo.’
29To rana meylilitod o kararay na a mapasyasi jya. Maniring am, ‘Ikasi mo pa
yaken an. Cyaha, ta paolin ko o nivood ko jimo a nizpi.’
30Am ji na mya paronoronen na. Am ori o nyangayan na do pamemtengan a
mangay do ipaoli na rana so nizpi ang.
31Macita da o vazay na no karwan da am marahet sira so aktokto. Ori o nyangay
da do panirsirngen a kapanci da no vazay ang.
32Karahan am rarahen no panirsirngen o lamlamsoy na a mai. Maniring jya am,
‘Imo rana ya am ka tey marahet a lamlamsoy ko! No kapasyasi mo jyaken asyo
am ko tongbowa o mo nivood jyaken a nizpi.
33Ikeykongo ka ya, yajyarilaw no kararay mo akman jyaken a yamarilaw nimo.’
34Ori o nipeyoyaoya na no panirsirngen. Karahan am alyowen na do
pamemtengan a mangay do miminan na rana so nizpi a nivood a paolin.”
35Maniring pa si Yeso am, “Si ji monganay do onowned nyo o to nyo peykaboboi
so oyyan nyo no kakteh nyo am akman sang si Ama ta do to jinyo.”
Matay 19
Nanao so mapakaro so katovong do vahay
(Matay 5:31-32; Make 10:1-12; Locya 16:18)
52
Seysyo No Tao
© Bible Society in Taiwan.
1Teyka mangononong si Yeso am karwan na do Cyadidi a kangay na do
katovangan no Yotan a ayo a meypangay do Yotay.
2Aro o tao a omonot jya. Am ori o to na rana ngiwakwaki do meykeyngeyngen
a tao do dang.
3Otatasa ka tao a macyagom do Vadisay a nimangay ji Yeso am naknakmen da
o keyleylamdam da sya. Am ori o nipancyan da no, “Manngwa, apya do
iwawalam ta o kapakaro ta so kahanghangan ta an?”
4Maniring si Yeso am, “Manngwa, ji nyo pa nivilangan o ciring do Seysyo? Ta
maniring am, ‘No kavayo na pa mangamaog so karawan ni Ama ta do to am
nimangamaog so mahakay a kano mavakes.’
5Maniring pa am, ‘Ori o karwan da na do inyapwan da no mapapapen a tao a
matarek so vahay. So icyakma dey yasa ka tao rana meyyaven do vahay.’
6So icyakma dey yasa rana so kataotao. Am ori o jya to meysyai no meyyaven
do vahay. Ta nimeysinmo rana sira do tangain ni Ama ta do to.”
7Maniring o tao a macyagom do Vadisay jya am, “No ori am to na mancii nya ni
Moyse do ineynapo ta so sang a iwawalam a manci no kapya no kapeyvatvatek
so vakong a itoro do pakarwen a mavakes.”
8Maniring si Yeso am, “Nipya ni Moyse sira o ineynapo nyo a yamapakaro so
katovong da do vahay. Am o na nipyan sira am sira akman jinyo a tey rahet, jya
pasovoy a tao. Ta no ka ori pa so kapangamaog ni Ama ta do to so karawan am
jya nimakman so sang.
9To ko na macitangayan jinyo am no ji da panadnada inyo no kataned nyo do
vahay a mavakes am ori o ikakman nyo so sang. Am no abo a kato nyo pakarwan
so kataned nyo do vahay a kangay nyo pa mapasakay so asa ka tao am raraten
nyo rana ori.”
10Maniring o macinanao jya am, “No yakman sang o yahahapan sya no
meyyaven do vahay am apyapya rana o kaji mapasakayan.”
11Maniring si Yeso am, “O akman rana sang a nanao am beken a todamimin o
tao a makahap sya. Ta o nioyatan ni Ama ta do to a tao o makahap so sang.
12Ta aro peypeypangayan no kaji mapasakayan no tao. Ta tatasa ka tao o
nimeycicinda no kalyalikey da o kasalit na jira no kapasakasakay da. Am o
tatasa ka tao am amyan so peypeypangayan no kaji da mapasakasakayan. O
tatasa ka tao am to da rana mamneki o kaji da mapasakasakayan, do kahap da
so vazay ni Ama ta do to. So ipeykataretarek no tao a omahap so nanao eya.”
Ipanlanlag na o kanakan ni Yeso
(Make 10:13-16; Locya 18:15-17)
53
Seysyo No Tao
© Bible Society in Taiwan.
13Amyan so tao a mangay no kanakan do tangain ni Yeso a komakzeb so
kapanlanlag na nira ni Yeso a meynozi nira. Macita da sira no macinanao jya am
azahen da sira ioya.
14Maniring si Yeso jira am, “Pancyan sira o kanakan a mai jyaken. Ji nyo ngaza
sira. Ta o italamozong na ni Ama ta do to am akman sira so sang.”
15Karahan am ipanlanlag na sira ni Yeso a kakaro na rana do dang.
Aro so peymeymasaodan a mowva tao
(Make 10:17-31; Locya 18:18-30)
16Ipisa am amyan so tao a mangay ji Yeso. Maniring am, “Mo Mangnanao,
makongo ko so wanjin a meyvazay so apya vazay a kapakahap ko so to
meyyonong a ikavyay no pahad ko.”
17Maniring si Yeso am, “Ikongo mo panahsan nya jyaken so apya vazay. Yasa
saon o yapya so vazay am. Am no si kakzeben mo o kapakahap mo so to
meyyonong a ikavyay no pahad mo am ahapen mo o iwawalam ni Ama ta do
to.”
18Maniring o tao ori am, “Ikongo do iwawalam ni Ama ta do to ang.” Maniring
si Yeso am, “Ji mangap so tao. Ji pasagpyana o aktokto. Ji manakaw. Ji
mangamaog so malas a ciring.
19Ikaglaw nyo a ikanig o inyapwan nyo. Akman so aryarilaw so kataotao o
karilawan no icyatatao.”
20Maniring o mowva tao am, “Ko na nimamimin o aro a iwawalam na ni Ama ta
do to a yanipeyvazay. Ikongo pa o peyvazain koo.”
21Maniring si Yeso am, “No si kakzeben mo o kapyapya na pa no ahahapan mo
sya am to mo na mimina ipanazang o kangangay mo a ipanidong so makasi a
tao. Ta ori iyan no kangangay mo do teyngato, a kapacilolo mo rana jyaken.”
22Mamizing na ori no mowva tao am to na ligaligana o oo na, do kapakanakem
na so karo no peymeymasaodan na.
23Karahan am maniring si Yeso do macinanao jya am, “To ko na macitangayan
jinyo am tey masalit o aro so peymeymasaodan a tao a macikaop do
italamozong ni Ama ta do to.
24Ko pa ipanci jinyo am mowwamek pa o meykavokovokoz so likod a baka a
lomyos do lala no rayom a kano aro so peymeymasaodan a macikaop do
italamozong na ni Ama ta do to.”
25Mamizing da o ciring na no macinanao jya am mina to ogto sira. Maniring rana
sira ji Yeso am, “No akman sang am sino o patazadangen na ni Ama ta do to do
teyngato.”
54
Seysyo No Tao
© Bible Society in Taiwan.
26Maniring jira si Yeso a tomita sira am, “O masalit do tao am mowwamek ji
Ama ta do to. Ta abo ji na peyvazay ni Ama ta do to.”
27Makarahan am maniring rana si Pite am, “Cita pala yamen a yarana
nimamimin a yanikomaro do peymeymasaodan namen a yamacilolo jimo.
Ikongo kakownongan na no akman sang.”
28Maniring si Yeso jira am, “To ko na macitangayan jinyo am no makwa am no
amlisna o Nipamnekan na ni Ama ta do to a tao do lilisnan na do teyngato am
inyo rana yanimacilolo jyaken am amlisna kamo do adwa so icyarwa lilisnan no
panirsirngen a tomalamozong no sivosivovoong da no rarwa so ikakarwan a
ananak ni Yakebo.
29O mahap so vazay ko a to rana ngaro do kavavahay da kano kakakteh da kano
inyapwan da kano minapodpod jya kano nihakawan da am arwaro pa o
makadpeh jira a kapakahap da so to meyyonong a ikavyay no pahad da.
30Am o macipanmanma sicyaikwaya am masipanownowji rana no makwa do
teyngato. Sira rana o nimasipanownowji am masipanmanma rana sira do
teyngato.
Matay 20
Panizpin a meyvazay do nihakawan a tao
1“O italamozong ni Ama ta do to am akman so yamalavat a yapehngehngain a
ciring eya. Amyan so tao a mangay a meykala so peyvazain na tao do nihakawan
na.
2Ipanci na jira o kateyhesa ka nizpi no ipanizpi na sira do kateyhesa araw.
Makarahan am ipanci na rana sira mangay meyvazay.
3Ikasyam na no vatvatek do apnezak am mangay pa meykala so tao. Karahan
am to na cita sira o tatasa ka tao a abo so vazavazay.
4Maniring jira am, ‘Mai kamo a meyvazay do nihakawan ko an. Cyaha, ta
panizpin ko inyo.’
5Karahan am mangay sira meyvazay. Meyigen o araw a kado ikatlo no vatvatek
do makoyab am makakala pa so tao a meyvazay do nihakawan na.
6Ikalima no vatvatek do ikakoyab na rana am nimakacita so tao a meytatanek a
abo so vazay. Maniring jira am, ‘Ikongo nyo to meytatanki do jya yabo so vazay.’
7Maniring sira am, ‘Yabo yamanci nyamen a yameyvazay.’ Maniring jira am, ‘No
komwan am to kamo nangai a meyvazay do nihakawan ko.’
8“Maseyrem rana am ipanci no mapeynihakawan sya o lamlamsoy na. Maniring
am, ‘Rarahen mo sira o yanimeyvazay a tao, katoro mo nya jira so nizpi da.
55
Seysyo No Tao
© Bible Society in Taiwan.
Papwen mo do ney manowji na nimeyvazay o torwan mo, kato mo
ngatwatontonan sira do ney manmanma na nimeyvazay.’
9O nimapapo so kapeyvazay da do ikalima no vatvatek am maponged sira no
teyhesa ka nizpi.
10Itoro na o nizpi da no ney manma na nimeyvazay a tao am masaray sira, ta
ipanci da o kapahama na so nizpi da. Am jya nimakman sang, ta to sira
meyyangangay a teyhesa ka nizpi.
11Mahap da o nizpi da am maoya sira so aktokto.
12Maniring rana sira do mapeynihakawan sya am, ‘Yasa ka vatvatek da
nipeyvazay no yanimanownowji a ka nyamen. Am yamen am namen kasaraw a
yameyzizikna no vazay mo. Am mo todey pehngaya sira jyamen so nizpi.’
13Maniring rana o mapeynihakawan sya do asa ka tao jira am, ‘Mo kahakay,
jyabo ko kaniomapit jinyo a. O nipamnekan ko a nizpi nyo no kapeysirsiring
tamo asyo am asa ka nizpi o itoro ko jinyo.
14So ahapan nyo so nizpi nyo an. Ta nakenakem ko o ko to peyyangangain jinyo
a yanimeyvazay a tao.
15Manngwa, abo onowned ko komakaday so angayan no nizpi ko? Nyo
kazyakan nyaken a yamangazaw no nizpi ko.’ ”
16Karahan am maniring si Yeso am, “O yamasipanownowji sicyaikwaya am
masipanmanma rana sira no makwa do teyngato. O nimasipanomanoma am
masipanownowji rana sira.”
Ikeypitlo na ni Yeso a mapaziman so kawakwak na
(Make 10:32-34; Locya 18:31-34)
17Mangay sira do Yelosaleng am lovoten na ni Yeso o rarwa so ikakarwan a
macinanao jya. Maniring jira am,
18“Amizngen nyo an, do tamo ipeypangay do Yelosaleng sicyaikwaya an, da
kapanazang nyaken a Nipamnekan na ni Ama ta do to a tao no panipanirsirngen
da no mapatanatanang so nakem da si Ama ta do to a kano mangnanao no
iwawalam ni Ama ta do to, kapanci da no tao a omzakat jyaken,
19a katoro da nyaken do beken a tao do Yotay. So peyyaliliman da jyaken a
bakbakan a padketen do jyojika. Ikatlo na araw am mirwa ko pa a mavyay.”
Kakzeben no mavakes ni Sipitay
(Make 10:35-45)
20O mavakes ni Sipitay a kano rarwa ka anak na mahakay am mangay sira ji
Yeso a kapeylilitod no mavakes do tangain ni Yeso a mapasyasi jya.
56
Seysyo No Tao
© Bible Society in Taiwan.
21Maniring jya si Yeso am, “Ikongo mo kakzeben.” Maniring am, “No si amyan
ka do peypanirsirngen mo am to mo na mancyan o anak ko a macipeyvik do
wanan mo a kado ozi mo a meypanirsirngen.”
22Maniring si Yeso am, “Nyo jyatenngi o yanyo kakzeben. Manngwa, mahap nyo
o rako a alalaw ko an?” Maniring sira am, “Noon, mahap namen.”
23Maniring jira si Yeso am, “Manoyong kahap nyo so alalaw ko. Am beken a
yaken o mamnek do tao a omlisna do wanan ko a kado ozi ko a
meypanirsirngen. Ta si Ama ta do to o mamnek do amlisna do dang.”
24Mamizing da ori no asa ngarnan a macinanao jya am ikaoya da sira o
meyketeh ang.
25Karahan am lovoten na sira do tangain na ni Yeso o macinanao jya. Maniring
jira am, “O panirsirngen rana do teyrahem am abo ji ngamizing sya a tao an. So
pancyan da no nang a makayokod nira a tao.
26Am inyo rana am ji nyo nginara o akman sang. No si amyan jinyo so makza no
kaizay na am pavevehen nyo o kataotao nyo a manidong so icyatatao nyo an.
27Si myan so tao a makza no kaizay na am inarahen na o lamlamsoy a
mapeylamnay so tao.
28Akman so Nipamnekan na ni Ama ta do to a tao. Ta o na nyai am beken a
ilamnain no tao. Ta mapeylamnay so aro a tao a kangay na mapasansan so
kataotao na yagag na sira do peyraratenan da.”
Niwakwakan na o rarwa ka mavota tao
(Make 10:46-52; Locya 18:35-43)
29Karwan da do Yedike a ili am aro tao a omonot ji Yeso.
30Amyan so rarwa ka mavota tao a omlisna do siri no rarahan. Mamizing da si
Yeso a meyliktaw do dang am amlololos sira. Maniring sira am, “Imo rana
macikownongan ji Tawey am ikarilaw mo pa yamen.”
31Ikaoya da sira no aro a tao. Ji da mya sira meyzezyak. Am ikeykavevek da
amlololos a manci no, “Mo Panirsirngen a macikownongan ji Tawey, ikarilaw
mo pa yamen.”
32Mina to neyked si Yeso a kapanci na nira mai. Maniring jira am, “Ikongo o nyo
kakzeben a sidongan ko jinyo.”
33Maniring sira am, “Mo Panirsirngen, sidongen mo pa yamen do mata namen
a kapakacita namen rana.”
34Ikarilaw na sira ni Yeso. Am ori o nipinanan na do mata da. Karahan am jya
nimeyyahahay sira nimakacita a kapacihza da rana ji Yeso.
57
Seysyo No Tao
© Bible Society in Taiwan.
Matay 21
No kazway na mangay do Yelosaleng
(Make 11:1-11; Locya 19:28-40; Yowani 12:12-19)
1Masngen rana sira do Yelosaleng am mangay sira do Peyvake a ili do asa ka
tokon a meyngaran so Kanlan. Nimanovoy si Yeso so rarwa ka macinanao jya
manma mangay do ili.
2Maniring jira am, “Angay kamo do ili eyto. Si makacita kamo so meyina baka
makedked do dang am ovain nyo sira yai do jya.
3No si amyan so macisirsiring jinyo am ipanci nyo o, ‘Yamyan so na patakan nya
no Panirsirngen.’ No si mamizing na o ciring nyo am cyaha, ta itoro na jinyo.”
4O icyakman na so sang am yatodey mangononong o ciring no panoyonoywan
na so ciring ni Ama ta do to. Ta maniring am,
5“Si maniring kamo do tao do Yelosaleng am, Cita kamo o Panirsirngen nyo a
mai. Iya rana am na ji pakaranga o kataotao na a omavang do anak no baka.”
6So to da mangozai do ciring ni Yeso no rarwa ka macinanao jya.
7So nyalakan da so meyina baka yai a kaparasay da so ayob da do likod no baka
a kapanci da rana ni Yeso a omapon do baka.
8Aro tao a tomeytay so ayob da do rarahan. O karwan da am mangap sira so
yangaw no nitba da kayo a teytain da do rarahan.
9Oomanop sya aro a tao am amlololos rana sira a manci no, “Inaoy si omaing o
admadmay do sivovoong ni Tawey! Inaoy si ipanlanlag na ni Ama ta do to o
nitovoy na a yarana nimai do teyrahem! Inaoy si mangay ji Ama ta do to o
azwazway na!”
10Mangay si Yeso do Yelosaleng am mina todagnoz o tao do ili ang. Maniring
rana sira o tao am, “Sino o tao ang.”
11Maniring sira o aro a tao a macihza ji Yeso am, “Iya rana am yapo do Cyadidi
a yameyvahay do Nasale a panoyonoywan na so ciring ni Ama ta do to a
meyngaran so Yeso.”
Nipangzan na o rako a panaralayan
(Make 11:15-19; Locya 19:45-48; Yowani 2:13-22)
12Somdep si Yeso do rako a panaralayan am powboten na sira o tao a manazang
no makakaday a warawara do dang a kapasakeb na sya ibokbok so
peypalipalitan da so nizpi a kavangan a kano lilisnan da no manazang no hato
a tao.
58
Seysyo No Tao
© Bible Society in Taiwan.
13Maniring jira am, “O domket do Seysyo a ciring na ni Ama ta do to am, ‘O
raralayan nyo nyaken a vahay am peyneynozyan ori no aro a tao.’ Am nyo to
peyvaliw a da peyvahayan no manakaw a tao.”
14Amyan so mavota kano makasapa tao a nimangay do tangain ni Yeso. Ori o
niwakwakan na jira.
15Macita da si Yeso no panipanirsirngen no mapatanatanang so nakem da si
Ama ta do to a kano mangnanao no iwawalam ni Ama ta do to a nimapeyvazay
so aro a mapeyzokab a vazay a kapakamizing da pa so aro a kanakan a
amlololos do rako a panaralayan a manci no, “Inaoy si omaing o admadmay do
sivovoong ni Tawey!” Mamizing da ori am ori o nipeyoyaoya da.
16Maniring sira ji Yeso am, “Mo mamizing sira yamlololos a yameyzezyak ang?”
Maniring si Yeso am, “Noon, ko mamizing. Ta maniring do Seysyo am, ‘Ninanao
mo o kanakan a kano si Kekey pa so ngaran a mapatwaw so ney yapya na
yadmadmay da si Ama ta do to.’ Manngwa, ji nyo pa nivilangan o akman sang a
ciring?”
17Karahan am karwan na rana sira ni Yeso a meypangay do Potani a keysan na
do dang.
Nipanircirngan na o kayo a meyngaran so ovako
(Make 11:12-14,20-24)
18Apnezak do ikadwa na araw am mangonong sira meysinaoli do ili. No kanang
am makcin si Yeso.
19Macita na o meyngaran so ovako a kayo amyan do siri no rarahan am mangay
a meykala so asi na. Am aboo, ta voong na o macita na. Karahan am to na rana
manircirngi o kayo ang. Maniring am, “To ka rana meyyonong a ji rana malasi.”
Meyratateng am jya nimeyyahahay o kayo a nimaoto.
20Macita da no macinanao jya am isavasavak da. Maniring sira am, “Asyo o kayo
eya yaji ngahay a yamaoto.”
21Maniring si Yeso am, “To ko na macitangayan jinyo am no manoyong kamo a
meyhanhan ni Ama ta do to a ji meykarwa so nakem am akman kamo sang a
makapeyvazay so yako mina vazay ang. Am beken a ori an. Ta tana to nyo
nirsirnga o tokon a mangay do awa am mangay ori an.
22No makdeng kamo so nakem ji Ama ta do to am o amin nyo do inozi nyo am
mahap nyo.”
Ikazyak da o nikapwan no oyowyat ni Yeso
(Make 11:27-33; Locya 20:1-8)
23Somdep do rako a panaralayan si Yeso am mangnanao so tao do dang. O
panipanirsirngen no mapatanatanang so nakem da si Ama ta do to a kano
kamanrarakehan da no tao do Yotay am mai sira ji Yeso. Maniring sira am,
59
Seysyo No Tao
© Bible Society in Taiwan.
“Asyo oyowyat mo a yamapeyvazay so aro a vazay eya. Sino o yanitomoro nya
jimo so sang.”
24Maniring si Yeso jira am, “Ko inyo pacicin no asa ka ciring. No si katenngan
nyo yaken a tovisan am ori o pancyan ko no na nikapwan no oyowyat ko a
yamapeyvazay so aro a vazay.
25Wanjin o nikapwan no oyowyat no nimanaktak a si Yowani. Yapo ji Ama ta do
to an? No yapo do tao.” Makarahan am meykalakalavaten rana sira. Maniring
sira am, “Ikongo o itovis ta dang. No si ipanci ta o kapo na ji Ama ta do to am ji
na panenesha yaten ni Yeso a ji nganoyong ni Yowani a.
26No si kwan ta o kapo na do tao am jyabo kaji da oyyan nyaten no aro a tao a,
do da kanoyong ji Yowani a panoyonoywan na so ciring ni Ama ta do to a.”
27Karahan am maniring rana sira ji Yeso am, “Namen jyatenngi.” Maniring si
Yeso jira am, “No ori vata nyo am ji ko mancyan jinyo o na nikapwan no
oyowyat ko a yameyvazay so aro a vazay.”
Pehngehngain na o ciring na do rarwa ka meyketeh
28Maniring si Yeso am, “Naknakmen nyo pala o ko pehngehngain a ciring.
Ikongo ahahapan nyo sya. Amyan so asa ka tao a rarwa so anak. Maniring do
rakerakeh am, ‘Mangay ka, manganako, do nihakawan ta an.’
29Maniring ori am, ‘Sino mangay.’ Manakenakem am, ‘Jyabo kaji ko angayan a.’
Karahan am mangay ori.
30Akman sang o ciring no ama na do ananak. Maniring o ananak am, ‘Noon.
Mangay ko,’ am jya nimangay.
31Manngwa, sino jira ang o nimahap so ciring no ama da.” Maniring sira am, “O
rakerakeh ang.” Maniring si Yeso am, “To ko na macitangayan jinyo am
manmanma pa sira ka ninyo o mapeyvazay so deyking a tao a kano somagpyan
a mavakes a macikaop do italamozong ni Ama ta do to.
32Ta yarana nimai o nimanaktak a si Yowani. Na rana nipanci jinyo o manoyong
a rarahan nyo. Am nyo ji nganoyngi. Am sira rana mapeyvazay so deyking a tao
a kano somagpyan a mavakes am da nyanoyngan. Tana nimacita nyo o
mapeyvazay so deyking a tao a kano somagpyan a mavakes a yarana nimamlis
am kamo ji mamlis a yaji nganoyong jya.”
Pehngehngain na o ciring na do marahet so nakem a tao a nimvood so
nihakawan
(Make 12:1-2; Locya 20:9-18)
33Maniring pa si Yeso am, “Amizngey nyo pala o pehngehngayan ko so ciring
ko. Amyan so asa ka tao a nimeymowa so asa lan a potaw. Karahan am zazacitan
na a kapamaring na do sahad na no nihakawan na so pangangatesan na so
60
Seysyo No Tao
© Bible Society in Taiwan.
potaw a kapatnek na so makarang a tagakal a pamozimozyan na. Karahan am
itoro na do tao a vooden da a kangay na rana do marai a ili.
34Mazako o asi na no mowamowa na am manovoy so lamlamsoy na omami so
akma ney vonong.
35Karahan am vitkehen da o zagaw no nitovoy na lamlamsoy no nimvood so
nihakawan na tao a kapakakasi da so asa, kazakat da so asa a kacikcik da do
asa.
36Karahan am manovoy pa o mapeynihakawan sya so arwaro pa lamlamsoy na
a kano nimanmanma mangay ang. Am akman sang o vazay da sira no nimvood
so nihakawan na.
37Manowji rana am to na rana novoya o anak na. Manakenakem am, ‘Jyabo kaji
dasnekan no minapodpod jyaken a.’
38Am macita da o anak na no nimvood so nihakawan na am maniring sira do
kadwan jira am, ‘Iya ya o omamoon so nihakawan na. To ta na wakwaka
kamoon ta so nihakawan na.’
39Karahan am vitkehen da a yangay do asked no nihakawan da a kawakwak da
sya.
40“No mai o meyngongyod a mapeynihakawan sya am kongwen na paro sira o
nimvood so nihakawan na tao.”
41Maniring sira am, “Jyabo o kaji na wakwakan sira a katoro na no
peymowamowan na do apiya so nakenakem a tao a omvood sya.”
42Maniring si Yeso jira am, “Ji nyo nivilangan pa o ciring do Seysyo? Maniring
am, ‘O Vato a niwalit da no mapatnek so vahay am yarana nimeyvaliw a ney
makdeng na aslet no ai no vahay. So ikanoyong no vazay ni Ama ta do to a
mapeyzokab.’
43“Am ori o ko pancyan nya jinyo so kaji na rana nalamozongan ninyo ni Ama
ta do to, ta italamozong na o mangononong do ciring na a tao.
44O meyhabak rana do Vato ori am to rana zemek o tototowang na. O kakasan
no Vato a tao am akman sang, ta to meyramis o kataotao na.”
45Mamizing da o ciring ni Yeso no panipanirsirngen no mapatanatanang so
nakem da si Ama ta do to a kano tao a macyagom do Vadisay am makazazap da
rana o kapakaciring na sya jira ni Yeso so ciring ang.
46Am ori o naknakman da rana so karakep da sya. Am kanyahey da no aro a tao.
Ta anoyngan da no aro a tao si Yeso a panoyonoywan na so ciring ni Ama ta do
to.
Matay 22
61
Seysyo No Tao
© Bible Society in Taiwan.
Pehngehngain na o ciring na do mamaring so kanen a nimatarek so vahay
(Locya 14:15-24)
1Amyan pa so pehngehngain na ni Yeso a asa ka ciring na. Maniring am,
2“O italamozong na ni Ama ta do to am akman so asa ka panirsirngen a
mamaring so kanen do katarek na rana so vahay no anak na.
3So nipanovoy na so lamlamsoy na mangay a mapeykatokatoyo rana so
nitaidan na tao a mai rana koman. Am ji sira key.
4Ji makamyamya am manovoy pa so lamlamsoy na mangay a tomirara pa sira
do kanimapeypanam na rana so kanekanen do kateyka da rana nimariparing
so nyahap da vinyay da. Am ori o pabezbezan na sira mai.
5Am to da nazibwan no nitaidan na tao, do kasanga da no vazay da. O asa am
nimangay do nihakawan na. O asa am nimangay a tomita so pananazangan na.
6O karwan da nitaidan na am rakpen da sira o lamlamsoy no panirsirngen a
kapakakasi da sira wakwaken.
7Mamizing no panirsirngen am nimakapya meyoyaoya. Am ori o nipanovoy na
so itaysang a mangay a omwakwak so nimwakwak so lamlamsoy na tao a
kasleb da so ili da.
8Meyratateng am maniring do lamlamsoy na am, ‘Ko rana nipeypanam o
kanekanen am sira rana o yaney manma ko nipanoyon a tao am abo nakenakem
ko rana sira a mangay a koman.
9Inyo rana am mangay kamo sicyaikwaya do rako a rarahan a o masazisazi nyo
na a aro a tao o rarahen nyo.’
10Meyratateng am mangay rana o lamlamsoy na do rako a rarahan a kacirara
da so masazi da tao. Tana apya so nakenakem a tana marahet so nakenakem a
tao am miminen da sira ipanci a mai a karo da no tao a nimai a koman.
11“Makowbot o panirsirngen a amrapong so nitaidan na tao am macita na o jya
nimanglit a tao.
12Maniring jya am, ‘Mo kahakay, mo na ji nimanglici a mai.’ Am ji meyzezyak o
tao ang.
13Maniring rana o panirsirngen do lamlamsoy na am, ‘To nyo na vaoda o lima
na kano ai na kapowbot nyo sya do pantaw a kasarisaryan a kalavi na
meygazicigit so ngepen a maneneseh.’ ”
14Maniring rana si Yeso am, “Aro tao a rarahen a macikaop do italamozong ni
Ama ta do to am tatasa ka tao o omonot jya.”
Tomoro ji Kaysa so deyking
(Make 12:13-17; Locya 20:20-26)
62
Seysyo No Tao
© Bible Society in Taiwan.
15Makowbot o tao a macyagom do Vadisay am maniring sira do kadwan jira am,
“Makongo tamo a meykala do ciring ni Yeso so karatan na.”
16Meyratateng am mapahanhan sira so macinanao jira tao a macihza do
macikagom ji Helote a tao a mangay ji Yeso. Maniring sira jya am, “Mo
Mangnanao, namen katenngan imo a yaji mangalalas a tao. Ka ji mapeypilipili
so tao no jyangowa Ciriciring na ni Ama ta do to.
17Pancyan pala jyamen o mo ahahapan sya. Manngwa, apya do iwawalam ta o
katoro so deyking ji Kaysa panirsirngen no Loma an?”
18To na rana tenngi ni Yeso o keyleylamdam da sya. Am ori o nipancyan na no,
“Inyo rana yatanwasiwasi a tao am ikongo nyo ileylamdaman jyaken.
19Inney kamo pala so nizpi, ta citahen ko.” Karahan am ipanta da so asa ka nizpi.
20Maniring jira si Yeso am, “Sino o ngaran a kano asyasing a yadomket do nizpi
ya.”
21Maniring sira am, “Si Kaysa.” Maniring si Yeso jira am, “No komwan am o
monganay ji Kaysa am itoro ji Kaysa. O monganay ji Ama ta do to am itoro ji
Ama ta do to.”
22Mamizing da o ciring na am isavasavak da a kangay da rana.
Nanao ni Yeso a omagaz do keypirwa a mavyay no nimawakwak rana tao
(Make 12:18-27; Locya 20:27-40)
23Araw no nang am o ji nganoyong do keypirwa mavyay no tao a macyagom do
Satokay am mangay sira ji Yeso. Maniring sira jya am,
24“Mo Mangnanao, o nanao ni Moyse am no mawakwak o tao a kabo no anak na
am pasakain no kakteh na o mavakes na a keyyan no komownongan no kakteh
na rakeh do karawan.
25No kakwa am amyan so papito a meyketeketeh. Mapapapen o rakeh jira am
mawakwak am abo o mataid na do karawan.
26Karahan am papenen no tomonton jira. Mawakwak ori am akman sang a abo
so taodtod. O ikatatlo da meyketeketeh am akman sang, a kato da twatontonan
a meyketeketeh a mahap so mina kahanghangan no mina rakeh jira. Am
mamimin sira abo so taid do karawan.
27Mownay am mawakwak rana o mavakes ang.
28Manngwa, no marateng o araraw no ikeypirwa mavyay no tao am sino jira
ang o manoyong a mapeykahanghangan so sang, do kanimamimin da
nimapasakay sya.”
29Maniring si Yeso jira am, “Yamalas nyo ahapan sya. Ta nyo jyatenngi o Seysyo.
Nyo jyatenngi o oyowyat ni Ama ta do to.
63
Seysyo No Tao
© Bible Society in Taiwan.
30No marateng o araraw no ikeypirwa mavyay no tao am meyyangay rana sira
kano tinsi do teyngato a ji macivahavahay.
31O vazay rana omagaz do keypirwa mavyay no tao am manngwa, ji nyo pa
nivilangan o Ciriciring na ni Ama ta do to?
32O ciring na ni Ama ta do to am, ‘Yaken rana am Tao do to ko ni Apolahan a
kani Isa kani Yakebo.’ O peypeypangayan no nang am Tao do to da si Ama ta do
to no mavyay a tao a omanoyong jya. Ta o tao rana do tangain ni Ama ta do to
am mamimin a mavyay sira.”
33Mamizing da no tao o nanao na ni Yeso am isavasavak da.
Ney makdeng na nanao
(Make 12:28-34; Locya 10:27)
34Mamizing da no tao a macyagom do Vadisay si Yeso a ji da tenngi a pasapan
so ciring no macyagom do Satokay am malovot sira.
35Amyan jira so asa ka mangnanao no iwawalam ni Ama ta do to a
amnakenakem so keyleylamdam na si Yeso no asa ka ciring.
36Maniring ji Yeso am, “Mo Mangnanao, ikongo do iwawalam ni Moyse o ney
makdeng na nanao.”
37Maniring si Yeso am, “ ‘Onowned mo a kano pahad mo a kano nakenakem mo
am to mo peykasa a omraralay ni Ama ta do to a Tao do to mo.’
38Ta ori rana am ney makdeng na nanao.
39O ikadwa na am akman sang so kakdekdeng an. ‘Ikarilaw mo o icyatatao mo.
To mo peyyangaya kano aryarilaw mo so kataotao mo o karilawan mo no
icyatatao mo.’
40Yatodamimin o iwawalam ni Moyse a kano nanao no panoyonoywan na so
ciring ni Ama ta do to a yamangozay do yameykadwa a nanao ang.”
Sivovoong na ni Tawey o Misayya
(Make 12:35-37; Locya 20:41-44)
41Malovot sira o tao a macyagom do Vadisay am pacicin na sira ni Yeso.
42“Ikongo o nakenakem nyo do Misayya. Sino yamapeysivovoong sya.”
Maniring sira am, “Iya rana am sivovoong ni Tawey.”
43Maniring si Yeso am, “No manoyong ori am ikongo nioyatan na ji Tawey no
Seyzi a manci no, ‘Mo Panirsirngen.’ Ta maniring si Tawey am,
44‘Maniring si Ama ta do to do Panirsirngen ko am: Amlisna ka do wanan ko
mangay si balinasen ko sira o macioya jimo a tao.’
64
Seysyo No Tao
© Bible Society in Taiwan.
45No ipanci ni Tawey a Panirsirngen am ikongo o peysivovoongan na so
Misayya ni Tawey.”
46Abo o asa ka tao a makateneng do ciring ni Yeso a pasapan. Nimacipinda no
kanang o kaji da rana makadketan ji Yeso a pacicin.
Matay 23
Marahet a iyangay da no mangnanao no iwawalam ni Ama ta do to a kano tao
a macyagom do Vadisay
(Make 12:38-39; Locya 11:13-46; 20:45-46)
1Maniring si Yeso do aro a tao a kano macinanao jya am,
2“Sira rana mangnanao no iwawalam ni Ama ta do to a kano tao a macyagom
do Vadisay am manoyong ori a vazay da a yamangnanao so iwawalam ni Ama
ta do to a nitaid na ji Moyse.
3Inyo rana am amizngen nyo o nanao da. Am ji nyo ngapa o icicirawat da. Ta
sira rana am o ciring da yajyapsa a yada ji peyvazaya.
4Sira rana am da nanawen sira o tao a mahap so tey masalit a nanao ni Moyse.
Am sira am da ji mangozai.
5O yamakakaday a vazay da am yamamimin a yada ipacita do tao. Pangain da
do kataotao da o akmey kavangan a adketan no ciring do Seysyo. Da
kangednged do aywayob da yapadketan so azwazong na.
6No macyakakan sira am amlisna sira do pamanongan na. No somdep sira do
peyneynozyan am mangay sira amlisna do lilisnan no meynakem a tao.
7Ikakza da o kararalay da nira no tao do karwarwan no tao. Ikakza da o kapanci
da nira a mangnanao.
8Am ji nyo akzan o kapanci da ninyo a mangnanao. Ta sira rana kadwan jinyo
am akma nyoy kakteh do cinai sira. Yasa saon o yamanoyong a Sinsi nyo am.
9Ji nyo mancyan o tao do karawan a ama nyo, ta yasa o Ama nyo a Tao do to.
10Malas o kapanci da ninyo a panirsirngen, ta si Kizisto o meyngongyod a
Panirsirngen nyo.
11No si myan jinyo so ney rakeh na am inarahen na o kakma ney lamlamsoy a
omilamnay jinyo.
12Pavevehen na ni Ama ta do to o mapahama so nakem a tao a kakatkat na sira
so ji makazyazyak a tao.
Ioya na sira ni Yeso o yatanwasiwasi a tao
(Make 12:40; Locya 11:39-51; 20:47)
65
Seysyo No Tao
© Bible Society in Taiwan.
13“Inyo rana yatanwasiwasi a yamangnanao no iwawalam ni Ama ta do to a
kano tao a macyagom do Vadisay am to kamo makasi. Ta inyo rana am nyo
taywen o oyowyat ni Ama ta do to do tangain no tao. Nyo ji mya o kataotao nyo
a macikaop do italamozong ni Ama ta do to. Akman sang o tao a nyo ji mya a
yamacikaop do italamozong ni Ama ta do to.
14[To kamo makasi an. Nyo littan o vao a mavakes a yahapen so kangangay. Nyo
to ngida o inozi nyo a to napyapya so nakem. So ikanoyong nyo a peydednan no
rako a peyoyaoyyan na ni Ama ta do to.]
15Inyo rana yamangnanao no iwawalam ni Ama ta do to a kano tao a macyagom
do Vadisay am to kamo makasi. Ta inyo rana am kamo amlivolivon do
peycyavanovanwan na yamapanod so tao. No sira omanod rana am nyo
abwangen sira yaominara jinyo. So da ikaraherahet pa ka ninyo. So
ikaraherahet da pa ioya na ni Ama ta do to.
16“Inyo rana yakmey mavota tao a yatomirara so tao am to kamo makasi. No
kamo maniring am, ‘No amyan so tao a macipeyyeyyan so nakem do rako a
panaralayan am jyanoyong o akman sang. Am no si pagazen da do vowawan a
yamyan do panaralayan am pangononongan da o ciring da.’
17Inyo rana yakmey mavota tao am manngwa, yamakdekdeng o vowawan an?
No yamakdekdeng o rako a panaralayan a yanan no vowawan.
18No kamo maniring pa am, ‘No amyan so tao a macipeyyeyyan so nakem do
patanatanangan so nakem ji Ama ta do to am jyanoyong o akman sang. Am no
si pagazen da o ciring da do akma dey nakem ori a makakaday am
pangononongan da o akman sang.’
19Inyo rana yakmey mavota tao am manngwa, yamakdekdeng o nakem nyo ori
an? Ano yamakdekdeng o nyo pangayan so akma nyoy nakem si Ama ta do to.
20Am ori an, no myan so macipeyyeyyan so nakem a tao a kapagaz da so ciring
da do patanatanangan so nakem ji Ama ta do to am akmey to da pazanoda o
makakaday a nipatanang da ji Ama ta do to.
21No myan so macipeyyeyyan so nakem a tao a da pagazen do rako a
panaralayan am akmey to da pazagoma si Ama ta do to.
22Akman sang, ta no myan so macipeyyeyyan so nakem a tao a kapagaz da sya
do teyngato am akmey to da pazagoma o amyan do teyngato a Tao do to.
23“Inyo rana yatanwasiwasi a yamangnanao no iwawalam ni Ama ta do to a
kano tao a macyagom do Vadisay am to kamo makasi. Tana mapasina kamo so
ipeykingking nyo ji Ama ta do to so meykamadadayan a monganay jinyo am
yanyo to nazibwan o yamanoyong a yamakdeng a nanao ni Ama ta do to a ji
mapeycyakaban a kano pangangasyan a kano ji mangalalas. Ahapen nyo o
66
Seysyo No Tao
© Bible Society in Taiwan.
akman sang a nanao, ta yamakekdeng ori a nanao. Akman sang o karwan na, ta
ji nyo ngolala.
24Inyo rana yakmey mavota a yatomirara so tao am nyo katenngan a peyvazain
o todalapit a iwawalam ni Moyse. Am o ney makdeng na am nyo jyatenngi. Am
ori o nyo ji peyvazai sya.
25“Inyo rana yatanwasiwasi a yamangnanao no iwawalam ni Ama ta do to a
kano tao a macyagom do Vadisay am to kamo makasi. Inyo rana am nyo ji
peylolita o kakanan nyo. Am onowned nyo am yamapno no yamakakaday a nyo
peyraratenan.
26Inyo rana yakmey mavota tao a macyagom do Vadisay am apyapya pa o
kayavayo nyo so onowned nyo. Ta ori o ikapiya na rana no icicirawat nyo.
27“Inyo rana yatanwasiwasi a yamangnanao no iwawalam ni Ama ta do to a
kano tao a macyagom do Vadisay am to kamo makasi. Ta inyo rana am kamo
akmey niwadwadan a heseb no tao a yarana mawadwad, apiya do mata. Am o
teyrahem na am kasongisongyan no totowang no nimawakwak a tao.
28Kamo akman sang, ta no kamo citahen so kataotao am yabo nyo karatan. Am
onowned nyo am yamangalalas a yameysaod so raraten.
29“Inyo rana yatanwasiwasi a yamangnanao no iwawalam ni Ama ta do to a
kano tao a macyagom do Vadisay am to kamo makasi. Ta inyo rana am nyo
peyveyveknen o heseb da no panoyonoywan na so ciring ni Ama ta do to no
kakwa a nyo kapatnek nira so ngaran da
30a nyo kapanci no, ‘No nimyan ta pa no kapeyigegen no ineynapo ta am jyabo
kaniominara ta sira nimwakwak so panoyonoywan na so ciring ni Ama ta do to
a.’
31So nyo na to nganoyngi do kataotao nyo a ineynapo da no nimwakwak so
panoyonoywan na so ciring ni Ama ta do to.
32No komwan am tongtongan nyo pa o raraten da no ineynapo nyo no kakwa.
33Inyo rana yakmey katonodan no tokza am jyabo kapakaliklik nyo so
pasingsingtan na jinyo ni Ama ta do to do kararatan a.
34Amizngen nyo an, ta manovoy ko so panoyonoywan ko so ciring a kano yanan
no teneng na ni Ama ta do to a tao a kano mangnanao a tao a mangay jinyo. So
iyan na jira ang no wakwaken nyo. Amyan jira ang so padketen nyo do jyojika.
Amyan jira ang so bakbakan nyo do peyneynozyan nyo a paksozen do teyhesa
ka ili.
35So yangay na meydedna jinyo no peyoyaoyyan na ni Ama ta do to, do
kanimwakwak da sira no ineynapo nyo so ji meylimoteng so onowned a tao. So
ikapo na ji Yapo a kato nangayan do anak ni Peylecya a meyngaran so Sacyadiya
67
Seysyo No Tao
© Bible Society in Taiwan.
a niwakwak da do panaralayan a masngen do patanatanangan so nakem si Ama
ta do to.
36To ko na macitangayan jinyo am o pasingsingtan ko do nimwakwak sira tao
am mangay do tao sicyaikwaya!
Ikarilaw na ni Yeso o tao do Yelosaleng
(Locya 13:34-35)
37“Inyo rana tao do Yelosaleng am nyo niwakwak o panoyonoywan na so ciring
ni Ama ta do to a nyo kabhebhes jira wakwaken so yana nitovoy jinyo ni Ama
ta do to a lamlamsoy na. Ko ikakza o kapahawa ko jinyo do kanginanawan nyo,
akman so manok a komalopkop so ananak na no panid na. Am nyo jyakzan.
38So peymakarwan na jinyo ni Ama ta do to.
39Am ko pa ciring jinyo am ji nyo rana cita yaken an, todangay do pancyan nyo
no, ‘Azwazwain ta o mai a nitovoy ni Ama ta do to.’ ”
Matay 24
Pazimanen na o kabalinas no rako a panaralayan
(Make 13:1-2; Locya 21:5-6)
1Makowbot si Yeso a apo do rako a panaralayan am mangay sira o macinanao
jya do tangain na kapanci da no katey yapya no kamamaogan na no rako a
panaralayan.
2Maniring si Yeso jira am, “O nyo macita panaralayan eya am to ko na
macitangayan jinyo am mamimin o vato a da nyamaog sya mazdazday a
kabwata na rana no asa ka veysen a mavezed do dang.”
Omanam a alalaw
(Make 13:3-13; Locya 21:5-19)
3Amyan si Yeso do tokon a meyngaran so Kanlan am mangay sira o macinanao
jya a mapacici sya. Maniring sira am, “Ipanci mo pala jyamen o araraw no
ipakaranes no nang. Akman so wanjin no mai ka. Akman so wanjin o
pangavosan no karawan.”
4Maniring si Yeso am, “Makapzat kamo an. Ji kamo a litai an.
5Ta aro o tao a amvood so ngaran ko a manci no, ‘Yaken am si Kizisto ko,’ a ilita
da do aro a tao.
6Makamizing kamo na do katangked no ili nyo so meyyarap a kapakamizing
nyo do marai a ili so meyyarap. No si manoyong o kakman na so sang am ji
kamo anyahey, ta kangay na no akman sang a vazay. Am beken a pangavosan
na ori no karawan.
68
Seysyo No Tao
© Bible Society in Taiwan.
7Meyyarap sira o meytarek so iteytetngehan a kapeyyarap da no teyhesa ka
mahataw. So iyan na no rako a kanini a kano abcil do karawan.
8Am ori rana am papwan na rana so kapakaranes na rana no alalaw.
9“No marateng ori am rakpen da inyo a pakakasin a kawakwak da jinyo. So
pacioyyan da jinyo a mahap so vazay ko.
10Aro o tao a ji rana manaralay. O karwan da am masipatwatolin do
kapanaralay da kaji da manaralayan. So ipeykaokaoya da rana omalalas so
kadwan jira.
11Meyparo sira o malas so ipangnanao a tao a mapeycyakawad so onowned no
tao.
12Ikongo do to meyzangkap o meyraraten a tao, am ori o ikabo na rana no
pangangarilawan no tao.
13Am o to ngotokot a jyahayo so nakem a omraralay nyaken am mahap da o to
meyyonong a ikavyay no pahad da.
14O Mapasaray a Ciriciring a omaing do italamozong na ni Ama ta do to am
manmanma a meylimwang do karawan a peyyamyamizngan da no tao do
peycyamahamahatawan na a kapakaranes na rana no pangavosan no karawan.
Tey manganyahey a alalaw
(Make 13:14-23; Locya 21:20-24)
15“Macita nyo no makwa o nipanci ni Taniar a mapaoya a somazovaz si Ama ta
do to a mangay da patneken do ji nyo mamyapyan a tankan na. (No vilangan
nyo o ciring eya am to nyo na naknakma o peypeypangayan na.)
16O meyvahay do Yotay am mangay sira do takey a somazok.
17So ji da ranandepi no tao do vahay da a mangap so apzapzatan da.
18O amyan do nihakawan da am ji rana ngoli sira mangap so ayob da.
19Do araraw no nang am to sira makasi o mamlis so kanen a kano mangahanas
a mavakes.
20Mapasyasi kamo ji Ama ta do to a kaji na mapasarawan sya do ahemyan a
kado ipeywalam no tao.
21Ta o alalaw rana ori am ney makdeng na pa ori a alalaw do na cinamaog no
karawan. No makwa am ji rana meytotoro o akman so sang a vazay.
22No ji na pazikenkeni ni Ama ta do to o araraw no alalaw no tao ori am abo o
tao a mavyay. Am na kapakanakem so na nipamnekan a tao a yamraralay nya.
Am ori o na pazikenkenan do araraw no ipakaranes no alalaw ang.
69
Seysyo No Tao
© Bible Society in Taiwan.
23“No amyan so tao a manci nya jinyo so, ‘Oya si Kizisto do jya,’ ‘Ori do kwang
si Kizisto,’ am ji nyo nganoyngi.
24Ta amyan so tao no makwa a manci no ka si Kizisto da tao a kano malas so
ipangnanao a tao. Sira rana am meyvazay sira so mapangyangyalak a vazay a
ipeycyakawad da so tao. So icyakman da so sang a mapeycyakawad so
nipamnekan na ni Ama ta do to a yamraralay nya tao.
25No makwa am manakem nyo o ko rana nipaziman jinyo a ciring eya.
26“No amyan so tao a manci nya jinyo so, ‘Yamyan si Kizisto do kabwan no
nihakawan no tao,’ am ji kamo angay. No amyan so manci no, ‘Yamyan si Kizisto
do sahad no vahay,’ am ji nyo to nganoyngi.
27Ta no mai o Nipamnekan na ni Ama ta do to a tao am abo ji makacita sya tao
akmey meycicilat a maniray.
28O yanan no nimawakwak a omalalam am ori o pacilolwan da no
meyyasasalap.
No meygegcin o Nipamnekan na ni Ama ta do to a tao
(Make 13:24-37; Locya 21:25-33; 17:26-30,34-36)
29“No si mavitos rana o aro a alalaw do teyrahem am to rana kedep o araw. Ji
rana manikap o vehan. Makas rana o mata no hanit. Mablis rana o masamasaod
no hanit.
30No si marateng ori am meytotwaw rana o tovil no Nipamnekan na ni Ama ta
do to a tao a meygegcin do karawan. Amzikzik rana sira manyahey o aro a tao
do karawan. Ta macita da rana yaken a Nipamnekan na ni Ama ta do to a tao a
meygegcin do cinalab no rako a oyowyat ko a kano azwazway ko.
31Manovoy ko so aro a tinsi a meyzapa a ipatao ko so tao do peycyavanovanwan
na a mapeylovolovot so nipanop ni Ama ta do to a tao do teyhesa ka mahataw.
32“To nyo na nita o ovako a kayo. No to naod rana do yangayangaw na o tomyok
am to nyo na tenngi o ka teyteyka na rana.
33Akman sang, ta no macita nyo o makakaday a alalaw do teyrahem am to nyo
na tenngi o kakeykai ko na mai.
34Naknakmen nyo an. Amyan so tao sicyaikwaya a makapis pa so vazay ang.
35Mabalinas o hanit a kano teyrahem. Am jyablis o ciring ko a mangay do kaidan
no karawan.
36“Abo o tao a makateneng do araraw no yai ko. Tana tinsi do teyngato a tana
Anak na ni Ama ta do to am ji da tenngi. Ta si Ama ta do to o makateneng jya.
37No meygegcin o Nipamnekan na ni Ama ta do to a tao am akman so
cinasasaodan da da Noya no kakwa.
70
Seysyo No Tao
© Bible Society in Taiwan.
38No kaji na pa meykehnepan am to sirangned so ninyakan a mapazagzagpit,
mangay do araraw no isdep da rana da Noya do avang da.
39Ji da azyaziman o kapakaranes rana no henep. Am ori o nikabalinas da rana.
Akman sang o araraw no yai ko a Nipamnekan na ni Ama ta do to a jyaziman.
40Si marateng ori am o rarwa ka mahakay a amyan do nihakawan da am asa jira
o ahapen ko. Asa o vezeden ko do dang.
41O rarwa ka mavakes a manworod so kanen da am asa o ahapen ko. Asa o
vezeden ko.
42Am ori o ipeytataziman nyo, ta ji nyo a tenngi o araraw no yai ko a
Panirsirngen nyo.
43Naknakmen nyo o yameykasayan. Ta no katenngan no mapeyvahay sya o
araraw no yai na no manakaw a tao am jyabo kaji na nazimanan jya kaji na
makasdepan no manakaw a tao.
44Am ori o ipeytataziman nyo an. Ta no ji nyo aktoktwan am makaranes ko rana
a Nipamnekan na ni Ama ta do to a tao.
Ipeyhanhan a kano ji meyhanhanan a lamlamsoy
(Locya 12:41-48)
45“Sino ipeyhanhan a tey mapatak a lamlamsoy. Iya rana am ipeyhanhan no
lawpan a omaponged no vahay na do kapeyyangangay na so isovo da kanen no
karwan no lamlamsoy na.
46No mai o lawpan a kapakacita na so lamlamsoy na a makapeyvazay so vazay
na am manoyong ori o ipanlanlag na.
47To ko na macitangayan jinyo am manoyong rana o akman so sang a
lamlamsoy a pahanhanen no lawpan a tomalamozong no peymeymasaodan na.
48Am no maniring o onowned no lamlamsoy na am, ‘Cyaha, ta yapa mahay o
lawpan ko a yamai.
49So sipsipzotan ko do aro a lamlamsoy na a kapaciyoyop ko so saki,’
50am ji na aktoktwan am to rana makaranes o lawpan.
51Jyabo kaji na bakbakan do dang a pazanoden do yatanwasiwasi a tao a
yamlavi a mapeygazicigit so ngepen a maneneseh.
Matay 25
Pehngehngain na o ciring na do asa ngarnan a mavakes
71
Seysyo No Tao
© Bible Society in Taiwan.
1“O ipakaranes no araraw no italamozong ni Ama ta do to am akman so asa
ngarnan a mavakes a meypinan so zampo a mangay a omrapong so mapazagpit
a tao.
2Olalima jira am ji sira patapatak. O lalima am tey mapatak sira.
3O jyapatapatak a tao am nimapalolo sira so peyzazampwan da am ji sira
nimapalolo so atkaw da abyab.
4O mapatapatak a tao am nimapalolo sira so peyzazampwan da a kapalolo da
pa so atkaw da abyab.
5Ikongo do mahay a nimai o mapazagpit a tao, am ori o nipeykaititkeh da no
mavavakes.
6Avak no ahep am amyan so tao a amlololos a manci no, ‘Oyto rana o yamatarek
so vahay a tao. Pakowbot kamo rana omrapong sya.’
7So nipeykayokayokay da no asa ngarnan a mavakes a manoik so abyab no
zampo da.
8No kanang am maniring sira o jyapatapatak a mavakes do mapatapatak a
mavakes am, ‘Ipanta nyo pa yamen so abyab an, ta yarana toda jyahesep o
zampo namen.’
9Maniring sira o mapatapatak a mavakes am, ‘Yamasalit, ta yarana ji makanet
jyamen. Am ori o namen ji makaktoi sya jinyo. To kamo rana angay do
pananazangan a manazang.’
10Mangay sira manazang so abyab do pananazangan o jyapatapatak a mavakes
am pakaransan na rana no mapazagpit a tao a kapacihza da rana jya somdep
no lalima ka mapatapatak a mavakes a macihanghang jya kaneb da rana do
pangengneban.
11Mownay am makaranes rana sira o jyapatapatak a mavakes. Maniring sira to
rana lololos am, ‘Mo kahakay, iwangan mo pa yamen an.’
12Maniring o mapasakasakay a tao am, ‘Ko inyo jyatenngi.’ ”
13Maniring rana si Yeso am, “Ori an, ipeytataziman nyo an. Ta ji nyo a tenngi o
araraw na no yai ko.
Pehngehngain na o ciring na do tatlo a ka lamlamsoy
(Locya 19:11-27)
14“O italamozong ni Ama ta do to am akman so asa ka tao a mangilili. Karahan
am rarahen na o lamlamsoy na a katoro na no peymasaodan na jira.
15To na palololwa do kowyowyat da pongden sira no nizpi na. O asa am nipanta
na so alima zivo. O asa am nipanta na so adwa zivo. O asa am nipanta na so asa
zivo. Karahan am karwan na rana sira.
72
Seysyo No Tao
© Bible Society in Taiwan.
16Mahap na o alima zivo no asa ka tao ori am mangay na ipanazang so
makakaday a apzapzatan a ipeynizpi na. Karahan am makanizpi so alima zivo.
17Akman sang o nimakahap so adwa zivo a nizpi, ta nimangay na nipeynizpi a
kapakanizpi na so adwa zivo.
18Am o nimakahap so asa zivo a nizpi ori am nimeykali so nibobwan na nya.
19Mownay am mai rana o lawpan da omami so nizpi jira.
20Mai o nipanta na so alima zivo am paciralayan na o alima zivo a nipeyparwan
na no nizpi na. Maniring do lawpan am, ‘O nitoro mo jyaken a alima zivo asyo
am nimeyparo so yalima zivo.’
21Maniring o lawpan am, ‘Imo rana am ka tey yapya ipeyhanhan a lamlamsoy.
Tana yapereh o yako nitoro jimo am yamo ji ngolala. So to ko rana
mapahanhani jimo a tomalamozong no arwaro pa kano nang. So ipacizanod mo
jyaken a somaray.’
22“Mai o nipanta na so adwa zivo am maniring do lawpan am, ‘O mo nitoro
jyaken a yadwa zivo am yadwa zivo o na nipeyparwan.’
23Maniring o lawpan am, ‘Ka tey yapya ipeyhanhan a lamlamsoy. Tana yapereh
o yako nitoro jimo am mo ji ngolala. So to ko na meyhanhani nimo a
tomalamozong no arwaro paha kano nang. So ipacizanod mo jyaken a somaray.’
24“Mai o nipanta na so asa zivo am maniring do lawpan am, ‘Ko imo katenngan
a tey malanlansoken a tao. O ji mo nipeymowan am kakdain mo o asi na.
25Ikongo do ko ikanyahey imo, am ori o ko na to meykalii so nibobwan ko no
nizpi mo. So na iyan pa jya no nizpi mo.’
26Maniring o lawpan am, ‘Imo rana am tana ka marahet pa ka jyalma a
lamlamsoy am no mo katenngan yaken a yakomakzeb so keyyan no mahap ko
do kabwan no nimowa ko am
27mo na jya todey pangain sya do pangapangayan so nizpi a peyyananaken. Ta
no mai ko na am peralain mo o ananak na a itoro mo jyaken.’
28Meyratateng am maniring do karwan da lamlamsoy na am, ‘Ayyaney kamo o
nizpi na a katoro nyo nya do yasa laksa so nizpi ang.
29Ta o yanan na am arwaro pa o padpehen jya a kato na meypanpanan jya. O
kabwan na am pehsen jya o apereh a amyan jya.
30Iya rana ya yabo so yakapsepsekan a lamlamsoy am powbot kamo na do
pantaw a keyyan na do kasarisaryan a meylavilavi a meygazicigit so ngepen a
maneneseh.’
Imanowji rana mapacici a kapeykapyapinpinan na rana ni Ama ta do to so tao
73
Seysyo No Tao
© Bible Society in Taiwan.
31“No si meypanirsirngen o Nipamnekan na ni Ama ta do to a tao a macihza do
tinsi ni Ama ta do to am amlisna do mazway a lilisnan na.
32Mamimin o tao a malovot do tangain na a kapeykapyapinpin na sira akman
so mangonong so kagling a mapeykapyapinpin so kagling na.
33Pain na o ji meylimoteng so onowned a tao do wanan na a kapangay na so
meyraraten a tao do ozi na.
34Karahan am maniring o panirsirngen do amyan do wanan na tao am, ‘Inyo
rana yana nipanlanlag ni Ama am sijya kamo do italamozong na ni Ama ta do
to, ta amoonen nyo o nakem na jinyo no kapangamaog na pa so karawan.
35Ta no kakcin ko am nipakan nyo yaken. No kawaw ko am nipeyyop nyo yaken.
No kapangilili ko am nitaotao nyo yaken do vahay nyo.
36No kabo no ayob ko am nipanta nyo yaken so ayob. No keyngen ko am
nipeyveyveken nyo yaken. No kapteng da jyaken am nimai kamo a
meyminaminasi nyaken.’
37Maniring sira o ji meylimoteng so onowned a tao am, ‘Mo Panirsirngen, no
kango o kapakacita namen jimo a makcin a kapakan namen jimo. No kango o
kapakacita namen jimo a mawaw a kapeyyop namen jimo.
38No kango o kapakacita namen jimo a nimangilili a kataotao namen jimo do
vahay namen. No kango o kapakacita namen jimo a abo so ayob a kapanta
namen nimo so ayob.
39No kango o kapakacita namen jimo a meyngen. No kango o kapakacita namen
jimo do pamemtengan a kangay namen a meyminaminasi nimo.’
40Maniring o Panirsirngen am, ‘To ko na macitangayan jinyo am no manidong
kamo so akma nyoy kakteh do cinai a ipangoyongoyod no tao am kataotao ko
na sira ori.’
41“Karahan am maniring o Panirsirngen do tao a amyan do ozi na am, ‘Kazey
kamo a yana panircirngan ni Ama ta do to. Ji kamo macisngen jyaken. Angay
kamo a pacilovot do na sokzan si Satan a kano kararay na a yamyan do to
meyyonong a yajyahesep a makotokotod a lila no apoy.
42Ta no kakcin ko am ji nyo nipakan yaken. No kawaw ko am ji nyo nipeyyop
yaken.
43No kapangilili ko am ji nyo nitaotao yaken do vahay nyo. No abo ayob ko am
ji nyo nipanta yaken so ayob ko. No keyngen ko a no kapteng da jyaken am ji
kamo nimai a meyminaminasi nyaken.’
44No maniring rana sira am, ‘Mo Panirsirngen, no kango o kapakacita namen
jimo a makcin. No kango o kapakacita namen jimo a mawaw am mangilili. No
74
Seysyo No Tao
© Bible Society in Taiwan.
kango o kabo no ayob mo. No kango o keyngen mo. No kango o kapteng da jimo.
No kango o kato namen macipanadngan jimo a ji nidonga.’
45No maniring rana o Panirsirngen am, ‘To ko na macitangayan jinyo am no ji
nyo nidonga o ipangoyongoyod no tao am yaken rana ori a ikasekeh nyo a
sidongen.’
46O akman rana sang a tao am todangay no makwa o pasingsingtan jira. Am sira
rana o ji meylimoteng so onowned a tao am mahap da o to meyyonong a
ikavyay no pahad da.”
Matay 26
Naknakmen da o kawakwak da si Yeso
(Make 14:1-2; Locya 22:1-2; Yowani 11:45-53)
1Teyka na ni Yeso o ciring na am maniring do macinanao jya am,
2“Nyo katenngan o na kadwa rana araw no yakapamaring so kanen do
Iyeci. Mangay o kapanazang da no Nipamnekan na ni Ama ta do to a tao a
padketen do jyojika.”
3No kano nang am o panipanirsirngen no mapatanatanang so nakem a kano
kamanrarakehan da am malovot sira meysirisiring do vahay no kabtekan da
panirsirngen no mapatanatanang so nakem da si Ama ta do to a meyngaran so
Keyava.
4Naknakmen da o karakep da si Yeso a wakwaken da do ikabo no tao.
5Am maniring sira am, “Ji ta pa peyvazaya do ipamarimaring so kanen no tao,
ta meyvonag sira o tao.”
No kapaglo na ni Madiya so mahangno a haneng do oo ni Yeso
(Make 14:3-9; Yowani 12:1-8)
6Amyan si Yeso do Potani a ili am nimyan do vahay da da Simong. Iya o
nimlabyab so kolit no kakwa.
7Amyan so asa ka mavakes a nimangai so asa ka tagaw a kapnowan no masingat
a mahangno a haneng. Macihanghang jira koman si Yeso am paglowen na do oo
ni Yeso.
8Macita da no macinanao jya am maoya sira so onowned. Maniring sira am, “To
na gagidan ori am
9ikongo peypeypangayan no akman sang. Jingbeywani o yatey masingat a
haneng ang. Apyapya rana o kapamalit nya so nizpi a ipanidong so ikasi a tao.”
10Maniring jira si Yeso do pakamizngan na sya am, “Nyo kazyakan no mavakes
ang. O vazay na jyaken am ney yapya na vazay.
75
Seysyo No Tao
© Bible Society in Taiwan.
11Ta yamasangib sira o makasi a tao a yamacikaop jinyo. So ji na salici jinyo no
kasidong nyo sira. Am yaken am ko jyasangib, ta yalikey rana o ipacikaop ko
jinyo.
12O na paglowan do oo ko no mavakes so mahangno a haneng am yavat na ori
do bobwan da jyaken.
13To ko na macitangayan jinyo am no ipeylimwang o Mapasaray a Ciriciring na
ni Ama ta do to do karawan eya am abo ji makalavat so mina vazay na jyaken
no mavakes eya.”
Naknakmen na ni Yota o kapanazang na ni Yeso
(Make 14:10-11; Locya 22:3-6)
14Amyan do rarwa so ikakarwan a macinanao ji Yeso so asa ka tao a meyngaran
so Yota a tao do Isecyadi. Iya rana am nimangay do panipanirsirngen da no
mapatanatanang so nakem da si Ama ta do to.
15Maniring am, “No si itoro ko jinyo si Yeso am amyan so nakem nyo jyaken
an?” Karahan am mangap sira so atlo a poo (30) a nizpi a itoro da jya.
16Nimacipinda do dang o ji na rana pehmai ji Yeso a itoro jira.
Tomalakanen sira so pamaringan da so kanen
(Make 14:12-16; Locya 22:7-13)
17Omanam o kasaraw do ipamaring da so kanen a iyakan da so ji nimimway a
pang am pacicin da si Yeso no macinanao jya. Maniring sira am, “Do wanjin mo
tovoyan jyamen a tomalakanen so pamaringan ta so kanen do Iyeci.”
18Maniring si Yeso am, “Angay kamo do ili. Si makasinmo kamo so tao am si
maniring kamo jya am, ‘Kwan na no yamnanao jyamen am: Yarana marateng o
araraw no ikawakwak ko. So yana raran so macinanao jya yamangay do vahay
nyo a yamamaring so kanen do Iyeci.’ ”
19Karahan am to da mangozai o ciring ni Yeso a somdep do vahay a
mapeykakasa so yaven da.
Pazimanen ni Yeso o keyyan no manazang nya
(Make 14:17-21; Locya 22:21-23; Yowani 13:21-26)
20Maseyrem am macihanghang si Yeso do rarwa so ikakarwan a macinanao jya.
21Koman sira am maniring si Yeso jira am, “To ko na macitangayan jinyo am
yamyan jinyo so yasa ka tao a yamanazang nyaken.”
22Mamizing da ori am marahet o aktokto da no macinanao jya. Am ori o
nikateyteyras da manangangay nya ji Yeso. Maniring sira am, “Mo Panirsirngen,
yaken ori an?”
76
Seysyo No Tao
© Bible Society in Taiwan.
23Maniring si Yeso am, “O yamapazanod so lima na jyaken a yatomahem so
kanen na do kakanan am iya ori o yamanazang nyaken.
24Akman so ciring do Seysyo, ta mangay o kawakwak da so Nipamnekan na ni
Ama ta do to a tao. Am o manazang nya tao am to makasi. Apyapya rana o kaji
na nimatazakan a tao do karawan.”
25O manazang ni Yeso a tao a meyngaran so Yota am maniring am, “Mo
Mangnanao, yaken ori an?” Maniring si Yeso am, “Mo na to yoyoi o na ka imo.”
Ney manowji rana pamaringan da so kanen ni Yeso a kano macinanao jya
(Make 14:22-26; Locya 22:14-20; 1 Kedinto 11:23-25)
26Koman sira am ahapen ni Yeso o pang a isaray na ji Ama ta do to a kakcikcil
na sya a itoro do macinanao jya. Maniring am, “Ahap kamo a kakan nyo sya, ta
kataotao ko ya.”
27Makarahan am ahapen na o kopo a yanan no potaw cyo a isaray ji Ama ta do
to a katoro na rana nya jira. Maniring am, “To kamo a mimin a amyop sya.
28Oya rana am rala ko a nimvoyog a omaing do aro a tao a omvonas so raraten
da. O rala ko rana ya am yongkad nyo do vayo a pangozayan nyo a ciring na ni
Ama ta do to.
29To ko na macitangayan jinyo am ji ko na ngyop so potaw cyo a mangay do
araraw no ikeypirwa ko a macikaop jinyo do teyngato, no si papwen na ni Ama
ta do to o katalamozong na no vayo a karawan.”
30Meyyanwanood sira so asa ka anwanood a sarayan da ni Ama ta do to a
kapakowbot da rana a mangay do meyngaran so Kanlan a tokon.
Pazimanen na ni Yeso ji Pite o kalalas na jya
(Make 14:27-31; Locya 22:31-34; Yowani 13:36-38)
31Makarahan am maniring si Yeso do macinanao jya am, “Sicyamahep eya am
mamimin kamo a amlikolikod jyaken a peymakarwan. Ta maniring do Seysyo
am ‘Wakwaken ko o mapamangan so kagling a kapeyvwak da no kagling.’
32Am no si mirwa ko a mavyay am manmanma ko a ka ninyo a mangay do
Cyadidi.”
33Maniring si Pite ji Yeso am, “Tana peymakarwan da imo no karwan no tao am
jyabo kakaro ko jimo a.”
34Maniring si Yeso ji Pite am, “To ko na macitangayan jimo am sicyamahep eya
am no si omanam o manok a tomazokokok am ipitlo ka omalalas jyaken.”
35Maniring si Pite am, “Tana macizanod ko na jimo a mawakwak am jyabo kato
ko ngalalasan jimo a.” O karwan da no macinanao jya am akman sang o ciring
da.
77
Seysyo No Tao
© Bible Society in Taiwan.
Inozi na ni Yeso do Kesimani
(Make 14:32-42; Locya 22:39-46)
36Nimangay si Yeso a kano macinanao jya do meyngaran so Kesimani. Maniring
si Yeso jira am, “To kamo ngyan do jya, ta mangay ko meynozi do kwang ito.”
37Karahan am palolwen na si Pite a kano rarwa ka anak no meyngaran so
Sipitay. So niyapo na rana dang no keyngen na rana so onowned ni Yeso.
38Maniring jira am, “Yako toda jyangay so inawan a yamazabab so onowned. So
ipacizanod nyo jyaken do jya meytataziman.”
39Omalam a meypanam am meyrorokma. Maniring do inozi na am, “Mo Ama,
no si apyahen mo am ji mo norwan jyaken o yatey rako a alalaw ko. Am ji mo
na mangozai o nakenakem ko, ta ahahapan mo na sya.”
40Meysinaoli a mangay do tatlo a ka macinanao jya am macita na sira mitkeh.
Maniring ji Pite am, “Manngwa, ji nyo nahap o asa ka vatvatek a ipacizanod nyo
jyaken a meytataziman?
41Meytataziman kamo a meynozi an, ta kalittan kamo an. Tana nyo apyahen do
onowned nyo am nyo jyapakongo o nyo kapeynozi.”
42Maniring do ipidwa na kangay a meynozi ni Yeso am, “Mo Ama, no ji mo amya
o alalaw ko a komaro jyaken am to mo na mangozai o nakenakem mo.”
43Meysinaoli do macinanao jya am macita na pa sira mitkeh, ta tey makaha rana
sira.
44Karwan na sira am ikeypitlo na rana ori a mangay meynozi. To meyyangay o
ciring na kano kapanmanma na meynozi.
45Karahan am meysinaoli do macinanao jya am maniring am, “Kamo pa mitkeh?
Kamo pa meywalam? Cita kamo o Nipamnekan na ni Ama ta do to a tao a yarana
makeykai a ipanazang do meyraraten a tao.
46Kayokay kamo na, ta mangay tamo na. Cita kamo o yamanazang nyaken a tao
a yarana mai.”
Rakpen da si Yeso
(Make 14:43-50; Locya 22:47-55; Yowani 18:3-12)
47Ji pa vitos o ciring na ni Yeso am mai rana si Yota a ikararwa da so ikakarwan
no macinanao jya a kapacilolo da no aro a tao a meyhavit so takzes a kano
sisipzot da kayo. Sira ori am nitovoy da no panipanirsirngen da no
mapatanatanang so nakem da si Ama ta do to a kano kamanrarakehan da no
tao do Yotay.
48Amyan so nipaziman na sira no manazang ni Yeso a tao. Maniring am, “O
rapongen ko a tao am ori o rakpen nyo.”
78
Seysyo No Tao
© Bible Society in Taiwan.
49Makaranes si Yota am to meytopos a mangay do tangain ni Yeso. Maniring
am, “Mo Mangnanao, kokay.” Karahan am rapongen na rana si Yeso.
50Maniring si Yeso am, “Mo kahakay, peyvazay rana o yamo ipeynanakem a
vazay mo.” Karahan am paciralayan da na no tao a omrakep si Yeso.
51O nimacihza ji Yeso a tao am amyan jira so asa to rana ngahap so takzes na
pacipasen do talinga na no lamlamsoy no panirsirngen no mapatanatanang so
nakem da si Ama ta do to a kakas na no asa ka talinga na.
52Maniring si Yeso jya am, “Pasoot rana o takzes mo, ta o mangap so tao no
takzes am akman sang a mangay da wakwaken no takzes.
53Manngwa, mo jyatenngi yaken? Ta si tawagan ko si Ama am jyabo kaji na
manovoyan so makazivo a tinsi a somidong jyaken a.
54Am ji kongmana so sang o nakem ko. Ta makongo so wanjin a yatodey
mangononong do ciring a yadomket do Seysyo, do keyyan no makdeng a vazay
a mangay jyaken.”
55Karahan am maniring si Yeso do aro a tao am, “Kamo mapalolo so takzes a
kano sisipzot a yamrakep jyaken? Nyo patpehen yaken do manakaw a tao? Ko
mangday a yamangnanao so tao do rako a panaralayan am nyo ji rakpa yaken.
56Am o na todey mangononongi no aro a vazay eya am manoyong o ciring da
no panoyonoywan na so ciring ni Ama ta do to do Seysyo a yatodey
mangononong.” Karahan am peykarokarwan da rana si Yeso no macinanao jya
a meyvwak.
Pacicin da si Yeso do peykeykaygyan da
(Make 14:53-56; Locya 22:66-71; Yowani 18:13-14,19-24)
57O nimrakep si Yeso a tao am yangay da si Yeso do vahay no panirsirngen no
mapatanatanang so nakem da si Ama ta do to a meyngaran so Keyava. Amyan
sira do dang o mangnanao no iwawalam ni Ama ta do to a kano
kamanrarakehan a meykaygi.
58To na macyazizazawi si Yeso ni Pite. Makaranes sira do tezantehed no vahay
no panirsirngen da no mapatanatanang so nakem da si Ama ta do to am somdep
si Pite a kapacihezsad na do pamzaten da tao a tomita so vazay da ji Yeso no
aro a tao.
59O panipanirsirngen no mapatanatanang so nakem da si Ama ta do to a kano
aro a meykaygi a tao am meykala sira so tao a mangamaog so iraherahet da si
Yeso a ciring a iwakwak da sya.
60Tana aro tao a meykala so iraherahet sya am ji sya makakala. Mownay am
maniring o rarwa ka tao am,
79
Seysyo No Tao
© Bible Society in Taiwan.
61“Nipanci no tao ang o kabalinas na so yata raralayan ni Ama ta do to a
kapatnek na rana sya do ikatlo na araw.”
62To rana meytatanek o panirsirngen no mapatanatanang so nakem da si Ama
ta do to. Maniring ji Yeso am, “Manngwa, yamyan so yamo pasapahen do ciring
da no tao a yada iraherahet jimo ang?”
63Am abo o asa ka ciring a pasapahen na jya ni Yeso. Ipirwa na pacicin no
panirsirngen no mapatanatanang so nakem da si Ama ta do to am maniring ji
Yeso am, “Ko na to mancyan o ngaran ni Ama ta do to a yamanci nimo a manci
nya jyamen so manoyong rana ciring mo. Manngwa, manoyong ka ya Misayya,
Anak na ni Ama ta do to an?”
64Maniring si Yeso am, “Yamanoyong o mo ipanci ang. Am ko pa ipanci jinyo am
macipinda sicyaikwaya o kapakacita nyo jyaken a Nipamnekan na ni Ama ta do
to a tao a amlisna do wanan na ni Ama ta do to a maciralay do cinalab a
meygegcin do karawan.”
65Mamizing na ori no panirsirngen no mapatanatanang so nakem da si Ama ta
do to am to na rana misipisinga o ayob na. Maniring am, “Na to ngolala si Ama
ta do to no ciring na. Taosya rana o kakala ta so karatan na. Tamo nimamimin
a yanimakamizing so na iraherahet si Ama ta do to.
66Manngo kamo.” Maniring sira am, “Na kakzeben na kawakwak.”
67Karahan am cicippan da o moing na a kapatoki da pa jya kasiplang da sya.
Maniring sira am,
68“Pancyaney, mo Misayya. Sino o yanimbakbak jimo ang.”
Alalasan ni Pite si Yeso
(Make 14:66-72; Locya 22:56-62; Yowani 18:15-18,25-27)
69Amhezsad si Pite do pantaw am amyan so lamlamsoy da a mavakes a mangay
jya. Maniring am, “Imo asyo o yamacihcihza do tao do Cyadidi a Yeso?”
70Maniring si Pite a omalalas jya do tangain no aro a tao am, “Ko jyatenngi o mo
ipanci ang.”
71Karahan am mangay do ngoso no pazezevngen am macita na pa no asa ka
mavakes a lamlamsoy da. Maniring do aro a tao a amyan dang am, “O tao eyto
am kararay na ori no tao do Nasale a meyngaran si Yeso.”
72Maniring si Pite do ikeypirwa na omalalas jya am, “Ko jyatenngi o tao a nyo
ipanci ang.”
73Mownay am to da rana limota si Pite no meytatanek do dang a tao. Maniring
sira ji Pite am, “Ka manoyong a kararay da nira ori. Ta yameyyangay o ciriciring
nyo.”
80
Seysyo No Tao
© Bible Society in Taiwan.
74Maniring si Pite am, “Ko jyatenngi o tao ang. No yamalas o ciring ko am cyaha,
ta amyan si Ama ta do to a mapasingsingkad jyaken.” Teyka na ori a ciring am
tomazokokok o manok.
75Karahan am manakem na rana ni Pite o mina ciring na ni Yeso a manci no,
“Do yanam no manok a tomazokokok am ipitlo ka omalalas jyaken.” Karahan
am makowbot rana si Pite a kapeykaoo na omzezezeng rana amlavi.
Matay 27
Yangay da a itoro si Yeso ji Pilato
(Make 15:1; Locya 23:1-2; Yowani 18:28-32)
1Apnezak am malovot sira o panipanirsirngen no mapatanatanang so nakem
da si Ama ta do to a kano kamanrarakehan da no tao do Yotay a meykaygi no
kawakwak da si Yeso.
2Ahapen da si Yeso am vaoden da yangay a itoro do panirsirngen da no Loma a
meyngaran so Pilato.
Mawakwak si Yota
(Nimlivolivon 1:18-19)
3Katenngan na rana si Yeso no nimanazang nya a meyngaran so Yota a
wakwaken da am maneneseh rana. Karahan am mangay na paolin o atlo a poo
(30) a nizpi do panipanirsirngen da no mapatanatanang so nakem da si Ama ta
do to a kano kamanrarakehan da no tao do Yotay.
4Maniring am, “Ko meyraraten a yatodey manazang no inawan no yabo so
raraten a tao.” Maniring sira am, “Vazay mo saon am. Namen macivazay jimo.”
5Karahan am iwalit na o nizpi do rako a panaralayan a kapakowbot na rana
amvitkeh so kataotao na lalavicinen do kayo.
6O panipanirsirngen no mapatanatanang so nakem da si Ama ta do to am
peysinsinmowen da rana o nizpi. Maniring sira am, “Ngina no inawan na ya. Am
ori o ji palovoci sya do kingking a itoro ji Ama ta do to, ta marahet.”
7Meykaygi sira am akmey yasa sira ommya so kasazang da do nihakawan no
meyteytanatana tao a mangay da bobwan no ji macikeylyan jira tao.
8So na todangai sicyaikwaya no yada pancyan no nihakawan ori a “Nivoyogan
no rala no tao.”
9O vazay rana ya am yatodey mangononong do mina ciring no panoyonoywan
na so ciring ni Ama ta do to a meyngaran so Yedimi. Ta maniring am, “Nyahap
da o atlo a poo (30) a nizpi a nipamnekan da no Isedi a ipalit da so inawan no
tao,
81
Seysyo No Tao
© Bible Society in Taiwan.
10a nipamalit da so nihakawan no meyteytanatana tao. Ori rana am nakenakem
na jyaken ori ni Ama ta do to.”
Pacicin da si Yeso do tangain ni Pilato
(Make 15:2-15; Locya 23:3-5,13-35; Yowani 18:33-19:16)
11Yangay da si Yeso do tangain ni Pilato. Maniring jya am, “Manngwa,
panirsirngen da imo no tao do Yotay?” Maniring si Yeso am, “Noon, manoyong
ori.”
12O iraherahet da sya no panipanirsirngen no mapatanatanang so nakem da si
Ama ta do to a kano kamanrarakehan am abo nipasapa na ni Yeso.
13Maniring si Pilato jya am, “Yabo cicilwan mo do da iraherahet jimo a vazay
ang?”
14Akman sang ta abo o asa ka ciring a pasapahen na ni Yeso. Ori o
nisavasavakan na nya ni Pilato.
15Mangday do Iyeci o kato na mangozayan jya no panirsirngen do pamnekan
da no tao a mapasaway so asa ka nyaneban da tao.
16No kanang am amyan so asa ka nyaneban da meyngaran so Palapa katenngan
da ori no tao a tey marahet so iyangay.
17Nimalovot o aro a tao. Maniring si Pilato jira am, “Sino nyo kakzeben a
pasawain ko. Si Palapa o pasawain ko an? No si Yeso a ipanci da Misayya o
pasawain ko.”
18Katenngan ni Pilato o nyahapan da si Yeso a itoro jya do keynanahet da nya.
19Pacicin ni Pilato am manovoy o mavakes na so tao a mangay manci nya jya so
kaji na manaptan do abo so kararatan a tao, ta tey manganyahey o tatateynep
na.
20Am kapasozisozi da so aro a tao no panipanirsirngen no mapatanatanang so
nakem da si Ama ta do to a kano kamanrarakehan a manci ni Pilato a
mapasaway si Palapa a kawakwak da si Yeso.
21Maniring si Pilato jira am, “Sira rana o yararwa eya am sino jira ya o
apyapyahen nyo a pasawain ko.” Maniring sira am, “Si Palapa.”
22Maniring jira si Pilato am, “Kongwen ko so wanjin si Yeso a da ipanci no tao a
Misayya.”
23Maniring sira o aro a tao am, “Padketen do jyojika.” Maniring si Pilato am,
“Ikongo na mina vazay a marahet.” Meyratateng am ikeykavevek da amlololos
no aro a tao a manci no kapadket sya do jyojika.
24Ileylamdamen na sira ni Pilato am katenngan na rana o kabo na rana no
pasapahen na jira ciring, ta ikanyahey na kapeyzavozavoz da no aro a tao.
82
Seysyo No Tao
© Bible Society in Taiwan.
Meyratateng am mangap so ranom a pangain na do tangain no aro a tao a
kapavanaw na. Maniring am, “No si mawakwak ya am cyaha, ta beken a raraten
ko, ta monganay jinyo.”
25Karahan am akma sirey asa o tao a manci no, “No si mawakwak o tao ori am
cyaha, ta monganay jyamen a kano sivosivovoong namen o mapeyraraten sya.”
26Meyratateng am pasawain na ni Pilato si Palapa a kapanci na rana no tao a
somipsipzot ji Yeso a katoro na rana nya jira a padketen do jyojika.
Peyyaliliman da no itaysang si Yeso
(Make 15:16-20; Yowani 19:2-3)
27O imong ni Pilato a itaysang no Loma am yangay da na si Yeso do pantaw no
vahay ni Pilato a limoten.
28Meyratateng am opsowen da o ayob ni Yeso a kapayob da jya so akmey ayob
no panirsirngen,
29kapamalikawag da so tazici a pasakopen da jya a kapakemkem da sya do
wanan na so vazit a kapeylilitod da do tangain na meykeykaming nya. Maniring
sira am, “Makapintek a Panirsirngen da no tao do Yotay,”
30a kacicipa da jya a sipsipzotan no vazit so oo.
31Teyka da peyyaliliman am opsowen da o nipeyyayob da sya akmey ayob no
panirsirngen a kapayob da rana so meyngongyod a ayob na a kangay da rana
mapadket sya do jyojika.
Padketen da si Yeso do jyojika
(Make 15:22-32; Locya 23:26-43; Yowani 19:17-27)
32Makowbot sira am makasinmo sira so tao do Cidinay a meyngaran so Simong.
Karahan am gacigatan da somabway no jyojika ni Yeso,
33a kangay da nya do meyngaran so Keketa. O peypeypangayan na am Yanga no
oo no tao.
34Meyratateng am mangap sira so nipazavozan da so kosozi a makopad a
ranom a ipeyyop da si Yeso. Am mina kataham na jya a ji na niyop.
35Padketen da rana si Yeso do jyojika am macipangoyongoyot sira amvonong
so mina ayob na.
36Karahan am amlisna sira do dang a omzat jya.
37Amyan so nivatvatkan da do kayo a nipayoray da do jyojika a raraten na. O
nivatvatkan da ciring am, “Iya ya am Panirsirngen da no tao do Yotay,”
38a kapazasing da so rarwa nimanakaw a tao do wanan na kado ozi na a
padketen do jyojika.
83
Seysyo No Tao
© Bible Society in Taiwan.
39O meyhatay jya tao am to da ligaligana o oo da mapasnesnek si Yeso.
40“Ipanci mo asyo o kakava mo so rako a panaralayan a kapakatlo na araw no
ipatnek mo sya. No ka manoyong a Anak ni Ama ta do to am avyay pala o
kataotao mo. Peyhekas pala do jyojika.”
41O panipanirsirngen da no mapatanatanang so nakem da si Ama ta do to a
kano mangnanao no iwawalam ni Ama ta do to a kano kamanrarakehan am
akman sang sira meykeykaming nya. Maniring sira am,
42“Na mavyay o karwan no tao a na jyatenngi o kataotao na na avyain. No
manoyong a Panirsirngen no Isedi am na ji meyhekasi do jyojika. Ta ori o
anoyngan ta jya.
43Na ipeyhanhan si Ama ta do to. Na ipanci o kataotao na Anak no Tao do to. No
komwan am citahen ta pala. Manngwa, ala avyain na ni Ama ta do to an?”
44Akman sang sira o yamacitazing jya do jyojika nimanakaw a tao a
mapeyleylak sya.
No kawakwak ni Yeso
(Make 15:33-41; Locya 23:44-49; Yowani 19:28-30)
45Meyigen o araw am mina todakedep o teyrahem so atlo a ka vatvatek.
46Ikatlo na ka vatvatek do makoyab am amlololos si Yeso. Maniring am, “Idi, Idi,
lama sapahetani.” O peypeypangayan na am, “Mo Ama do to, mo Ama do to, mo
peymakarwan jyaken.”
47Maniring sira o makamizing sya tao am, “Na tawagan si Idiya.”
48Amyan so asa ka tao a mina to malalayo a mangay mangap so akmey tapaik a
katahem na sya do makopad a ranom a kapalibed na sya do anaro a avyao a
itoro ji Yeso a ipeyyop na sya.
49Maniring sira o karwan no tao am, “Nanalahen ta pala. Ala mai si Idiya mahap
sya ang.”
50Ipirwa na kalolos ni Yeso am mazavat o inawan na.
51No kanang am o bengbeng no rako a panaralayan a milakayob am mina
todapising a kapeykanini na kapeykezi no pongow.
52So mina to na iwangi no heseb da a mina todavyai rana no amraralay ni Ama
ta do to a tao.
53Mirwa mavyay si Yeso am karwan da o heseb da a mangay rana do Yelosaleng.
So ikaro no tao a nimakacita sira ang.
84
Seysyo No Tao
© Bible Society in Taiwan.
54Macita na no panirsirngen no itaysang no Loma kano kararay na nimamzat ji
Yeso o nimeykanini a kano makakaday a vazay am manyahey sira. Maniring
sira am, “Yamanoyong ya Anak no Tao do to.”
55Amyan dang so aro a mavakes a makacita sya a macyatovang jya. Sira rana
am apo sira do Cyadidi a nimacihza ji Yeso a mapeyveyveken sya.
56O amyan do dang am Matelyan Madiya kano asa ka Madiya a ina da Yake a
kani Yoseyvo a kano mavakes ni Sipitay.
Nipakakasa da si Yeso
(Make 15:42-47; Locya 23:50-56; Yowani 19:38-42)
57Maseyrem rana am amyan so meynakem a tao a nimapo do Adimatay a
meyngaran so Yoseyvo. Iya rana am nimacinanao ori ji Yeso.
58So nyangay na ji Pilato a manci no kakas na so kataotao ni Yeso. Karahan am
manovoy si Pilato so lamlamsoy na a manci no kapya na mangay da hapen no
kataotao ni Yeso,
59a kahap na rana sya ni Yoseyvo a kapongos na jya no malavang a milakayob,
60a mey pakakasahen do nidokdokan da rako a mao a akmey azcip. Ori rana am
vayo pa ori a nidokdokan na, a kalolog na so rako a vato a pazevngen na do
ngoso na a kangay na rana.
61Si Matelyan Madiya kano asa ka tao a meyngaran si Madiya am amhezsad sira
do katovangan no ngoso no heseb ni Yeso.
62Ikadwa na araw am araraw no ipeywalam no tao do Yotay. O
panipanirsirngen no mapatanatanang so nakem da si Ama ta do to a kano tao a
macyagom do Vadisay am mangay sira ji Pilato.
63Maniring sira am, “Mo maran, namen pa manakem o ciring no yamangalalas
a tao no kavyay na pa manci no, ‘Ikatlo na araw am mavyay ko pa.’
64Am ori o pancyan mo no tao a makapzat do heseb na so katlo araw a kaji da
makatakawan so kataotao na no macinanao jya, ta todey mancyan do tao o
kanimirwa na mavyay. Ta manginanawa o ciring da a malalas pa kano ciring na
no kakwa.”
65Maniring jira si Pilato am, “Palolo kamo so mamzamzat a itaysang kapakapya
nyo a mamzat do heseb na.”
66Karahan am pangayan da so itovil da jya do vato a somengseng do ngoso no
heseb na a kato da rana vezedan do dang no itaysang a mamzat do heseb na.
Matay 28
Mirwa mavyay si Yeso
85
Seysyo No Tao
© Bible Society in Taiwan.
(Make 16:1-10; Locya 24:1-12; Yowani 20:1-10)
1Madagdag do niciyo do nikavitos no ipeywalam no tao am meyheza sira
Matelyan Madiya kano asa ka tao a meyngaran si Madiya mangay do heseb ni
Yeso a mangay tomita sya.
2Makarahan am to meykanini a kapeygegcin no tinsi ni Ama ta do to a apo do
teyngato a kalolog na no rako a vato a nipasengseng da do heseb na, kalisna na
jya.
3O kataotao na am to maniray. O talili na am akma raney otab no awa so
kalavalavang.
4Pandan da rana amzikzik a manyahey no mamzat do heseb na tao. So
nikazyazikaz da do teyrahem a akmey nimawakwak a tao.
5Maniring o tinsi do mavavakes am, “Ji kamo anyahey. Ko katenngan inyo a
yakomala si Yeso a nipadket da do jyojika.
6Yarana ji ngyan do jya, ta na nipangononongan o ciring na a yanimirwa rana
yamavyay. Sijya kamo a kacita nyo so yada nipangayan sya,
7a kangay nyo na manci nya do macinanao jya, ta yarana nimirwa mavyay. So
ipanmanma na mangay do Cyadidi a ka ninyo. Cyaha, ta to nyo na cita do dang.
Peyyanen nyo do onowned nyo o ko nipanci jinyo a ciring ang.”
8Karahan am meybebezbezan sira komaro rana do heseb na ang. No mangay
kasaray da am mangay kanyahey da a malalayo a mangay do macinanao jya.
9Meyratateng am to da cita si Yeso do rarahan. Maniring jira am, “Kokay kamo.”
Am ori o nipeypanam da mangay a omyapet so ai na amraralay nya.
10Maniring jira si Yeso am, “Ji kamo anyahey. Angay kamo na kapanci nyo nya
do karwan nyo a mangay do Cyadidi. Cyaha, ta macita da yaken do dang.”
Ciring da no mamzat a tao
11Amyan pa sira do rarahan o mavavakes am o tatasa jira do nimzat do heseb
na itaysang am nimangay sira do ili a kapanci da no niyapoyapwan no vazay na
ni Yeso do panipanirsirngen no mapatanatanang so nakem da si Ama ta do to.
12Teyka sira meysirisiring o panipanirsirngen no mapatanatanang so nakem da
si Ama ta do to a kano kamanrarakehan da no tao do Yotay am ipanta da sira so
aro a nizpi.
13Maniring sira am, “Si maniring kamo am, ‘O macinanao ji Yeso am sira nimai
no kamahep a da katayo so kataotao ni Yeso do namen itkeh.’
14Cyaha, ta si mamizing no panirsirngen am yagom namen inyo kaji na oyyan
ninyo.”
86
Seysyo No Tao
© Bible Society in Taiwan.
15Meyratateng am ahapen da o nizpi no itaysang. So to da mangozai do ciring
da. O akman rana sang a ciring am yatodavangovangon a yada
peyyamyamizngan no tao do Yotay a yato ngai sicyaikwaya.
Mapacita si Yeso do macinanao jya
(Make 16:14-18; Locya 24:36-49; Yowani 20:19-23; Nimlivolivon 1:6-8)
16Makaranes sira o asa so ikakarwan a macinanao jya do Cyadidi am mangay
sira do nipamnekan ni Yeso a angayan da tokon.
17Macita da si Yeso am meylilitod sira amraralay nya. Am tatasa pa jira o
mapeykarwa pa so onowned.
18Omasngen jira si Yeso am maniring jira am, “Na rana nimimin ni Ama ta do to
o oyowyat do teyngato a kado teyrahem a yanitoro jyaken.
19Am ori o yangay nyo do peycyamahamahatawan na a mapanop so tao a
omanoyong jyaken, a kahap nyo so ngaran ni Ama ta do to a kano Anak na kano
Seyzi a tomaktak jira,
20a kananao nyo sira a omahap so makakaday a yako ninanao jinyo. Am
manakem nyo o kaji ko macisyayan jinyo a mangay do kaidan no karawan.”
Make 1
No kapangnanao na no nimanaktak a meyngaran si Yowani
(Matay 3:1-12; Locya 3:1-18; Yowani 1:19-28)
1O Mapasaray a Ciriciring na ni Yeso Kizisto a Anak na ni Ama ta do to am oya
o niyapoyapwan na.
2Opanoyonoywan na so ciring ni Ama ta do to a tao a meyngaran so Isayya am
maniring do nivatvatkan na vakong am, “Cita pala o yako tovoin a meylimwang
no ciring ko an. Iya rana ori am mamanong nimo a meywadwad so rarahan mo.
3Amyan so tao a omlololos do kabwan no nihakawan no tao a manci no, ‘Inyo
rana am wadwadan nyo o rarahan no Panirsirngen ta, ikatazineng na rana no
pangonongan na.’ ”
4So niyan na ni Yowani do kabwan no nihakawan no tao a manaktak so tao a
kapangnanao na. Maniring am, “Karwan nyo o peyraratenan nyo a kataktak ko
jinyo. Ta ori o vonasan na sya ni Ama ta do to so raraten nyo.”
5Aro tao a nimapo do peycyeylilyan na do Yotay a kado Yelosaleng a mangay do
tangain na ni Yowani. Sira rana am ipanci da o raraten da. Am ori o nitaktakan
na jira ni Yowani do ayo a meyngaran so Yotan.
6Meyyayob si Yowani so niparing da a bobow no baka a kapeyyabtek na so kolit
no baka a kakan na so zozon a kano maganinem a amyan do vahay no tapipi.
7Maniring am, “O manownowjyan pa ka nyaken am mowyowyat pa ka nyaken.
Si meylologod ko a omovay so bedbed no tokap na am abo pacicingayan ko jya.
8Ranom o ko itaktak jinyo. Am iya rana am taktakan na inyo no Seyzi.”
9Makarahan am mai si Yeso a apo do Nasale a ili a macinapnap do Cyadidi
kataktak na ji Yeso ni Yowani do ayo a meyngaran so Yotan.
10Meypapowpow si Yeso a apo do ranom am macita na o hanit a kacyangan.
Makarahan am mangay maneyked jya o akmey hato rana Seyzi.
11Makarahan am maciralay o ciring na ni Ama ta do to apo do teyngato.
Maniring am, “Imo rana am Anak ko imo a ko tey kaglaw. So sarayan ko nimo.”
12So ji na nimeyyahahai ni Yeso a nitovoy no Seyzi do kabwan no nihakawan no
tao.
13So niyan na dang so kasikapat (40) so araraw a littan ni Satan. So nipacizavoz
na do omalalam do dang. Am keyyan no aro a tinsi a somidong sya.
Rarahen na ni Yeso o papat a ka mangahangahahap a tao
(Matay 4:12-22; Locya 4:14-15; 5:1-11)
88
Seysyo No Tao
© Bible Society in Taiwan.
14Aneban da si Yowani am mangay si Yeso do Cyadidi a meylimwang no
Mapasaray a Ciriciring na ni Ama ta do to.
15Maniring am, “Yarana makeykai o yana katalamozong ninyo ni Ama ta do to.
Am ori o karwan nyo na do peyraratenan nyo a omanoyong do Mapasaray a
Ciriciring na ni Ama ta do to.”
16Mangonong si Yeso do pasalan no rako a meybebneng a ranom a ngaranan da
Cyadidi am macita na o rarwa ka tao a mangahangahahap a meyngaran so
Simong a kano kakteh na meyngaran so Antele a amzoyo no tawaz da.
17Maniring si Yeso jira am, “Macilolo kamo jyaken, ta nanawen ko inyo. So
icyakma nyoy mangahahap a mapanop so tao.”
18Mamizing da am to da rana ngaroi o tawaz da macilolo ji Yeso.
19Alikey pa o nyalaman na am macita na ni Yeso o anak na ni Sipitay a
meyngaran so Yake a kano kakteh na si Yowani a rarwa a tomonod so nyayoma
da tawaz do tatala da.
20Macita na sira ni Yeso am tawagan na sira. Makarahan am to da ngaroi o ama
da kano lamlamsoy da do tatala da kapacilolo da ji Yeso.
Kovotan no kalamsoyan ni Satan a tao
(Locya 4:31-37)
21Makaranes sira do ili do Cyapaynong am amyan si Yeso do peyneynozyan a
mangnanao so tao do ipeywalam no tao.
22Isavasavak da no makamizing so ciring na ni Yeso o ipangnanao na. Ta tey
rako oyowyat na no ipangnanao na, do kapacitarek no ipangnanao na kano aro
a mangnanao no iwawalam ni Ama ta do to a tao.
23No kanang am amyan so kovotan no kalamsoyan ni Satan a tao a mai do
peyneynozyan.
24Maniring a amlololos am, “Imo a Yeso a tao do Nasale am ikongo mo kakzeben
jyamen. Mo yamen balinasen? Ko imo katenngan. Imo am na nitovoy imo no
Tao do to a tey yapya so nakenakem a tao.”
25Am ori o nioyyan na nya ni Yeso. Maniring am, “Ji ka meyzezyak. Pakowbot
rana do kataotao na.”
26Makarahan am mina to na pazikzika o tao ang no komovot jya a kalololos na
kapakowbot na rana do tao ang.
27Isavasavak da no aro a tao. Am ori o nipeysingsingkad da manci no, “Asyo o
akman sya vazay. Abo pa o akman sya nimamizing ta a nanao. Asyo oyowyat na
ori yato makavozwaw so kalamsoyan ni Satan ang. Na to ngamiznga pa no
kalamsoyan ni Satan o ciring na ang.”
89
Seysyo No Tao
© Bible Society in Taiwan.
28Ori o nipeyrengarengayan da rana do ngaran ni Yeso do Cyadidi.
Niwakwakan na sira o meykeyngeyngen a tao
(Matay 8:14-17; Locya 4:38-41)
29Karwan na o peyneynozyan ni Yeso am mangay do vahay da Simong a kani
Antele. Macita ni Yake a kani Yowani am macihza sira mangay.
30Ikongo do paingwaten na o icyarwa na mavakes ni Simong, am ori o to na
ngirai. Makaranes si Yeso am ipanci da ji Yeso o ingingnen no mavakes ang.
31Ori o nyangay na tomita sya ni Yeso. Makarahan am pinanan na o lima na
keyvangon na sya. Am ji na rana nipaingwat. Am ori o nipeyvangon na rana
tomaotao sira.
32Somipsip rana o araw do makoyab am yai da no aro a tao o meykeyngeyngen
a tao a kano kovotan no kalamsoyan ni Satan a tao do tangain ni Yeso.
33So nikalovot no tao do ili a nimai. Ori o nipanicit da no aro a tao do
pangengneban.
34Makarahan am iwakwakan na rana sira o meykeyngeyngen a tao ni Yeso a
kapya da rana. O komovot do tao a kalamsoyan ni Satan am nivozwaw na sira
ni Yeso. Ji na mya sira o kalamsoyan ni Satan a meyzezyak, ta katenngan da o
yapwan no oyowyat ni Yeso.
No kapeylimwang na ni Yeso no Mapasaray a Ciriciring do Cyadidi
(Locya 4:42-44)
35Ji pazngang do ikadwa na araw am mayokay si Yeso a kangay na do kabwan
no tao a meynozi.
36O meyngaran so Simong a kano kararay na am kalahen da si Yeso.
37Makala da am maniring sira am, “Abo yaji ngala jimo.”
38Maniring si Yeso am, “Mangay tamo do teyhesa ka ili, ta ipeylimwang ko do
dang o Mapasaray a Ciriciring na ni Ama ta do to, ta ori o ko nyai do karawan.”
39Makarahan am nikakaday ni Yeso o peyneynozyan do Cyadidi a
peylimwangan no ciring na ni Ama ta do to a kavozwaw na so komovot do tao
a kalamsoyan ni Satan.
Niwakwakan ni Yeso o omlabyab so kolit a tao
(Matay 8:1-4; Locya 5:12-16)
40Amyan so asa ka tao a omlabyab so kataotao a mangay do tangain ni Yeso a
meylilitod a mapasyasi jya. Maniring am, “No si apyahen mo am jyabo kaji na
apyan no kataotao ko a.”
41Ikarilaw na ni Yeso. Am ori o niparapongan na so lima na jya. Maniring am,
“Ko apyahen. So na rana ikapya no kataotao mo.”
90
Seysyo No Tao
© Bible Society in Taiwan.
42Ji nimeyyahahay o kataotao na mapya.
43So nitovoyan na rana sya ni Yeso. O nipakoyokoy na pa jya am,
44“Ji mo meylimwangan do tao an. Angay rana pacittan do mapatanatanang so
nakem ta si Ama ta do to a kavalivaliw na so kataotao mo a kapangozay mo na
do iwawalam ni Moyse a mapatanang so nakem mo si Ama ta do to. So
anoyngan da jimo no tao a nimapya rana so kataotao.”
45Am makowbot o tao ori am to na rana meylimwangan do aro a tao. Am ori o
ji na rana nimangai do ili ni Yeso. So niseysan na do siri no ili da. Ta jyates sira
o aro a tao do peycyeylilyan na mangay komala sya.
Make 2
Niwakwakan na ni Yeso o ji makapeyvangon a tao
(Matay 9:1-8; Locya 5:17-26)
1Makanateng do araraw am meysinaoli si Yeso a mangay do Cyapaynong.
Katenngan da no aro a tao o keyyan na do asa ka vahay am,
2meysilisilin sira o aro a tao a mangay ji Yeso. So nikabo rana no yanan da do
vahay ang. Akman sang do ngoso no vahay. Ta manicit o tao. Mangononong si
Yeso do aro a tao am,
3amyan so papat a ka tao a mangai so asa ka tao a ji makapeyvangon.
4Ikongo do tey yaro o tao, am ori o ji da makaslislini a mangay nya do tangain
ni Yeso, kato da rana ngalatan do atep no ji makapeyvangon a tao a kakabkab
da so atep no vahay a katonton da so tao a mangay pazomtaden do yanan ni
Yeso.
5Macita na ni Yeso o kakdekdeng no onowned da am maniring do ji
makapeyvangon a tao am, “Yarana nimavonas, mo keypong, o raraten mo.”
6Oamlisna do dang a mangnanao no iwawalam ni Ama ta do to am ikazyak da.
7“Asyo ori a jyaninig ni Ama ta do to a yato manci no akman sang a ciring. Si
Ama ta do to saon o makavonas so raraten am.”
8Mahaw na ni Yeso o onowned da. Maniring jira am, “Ikongo nyo ikakman sang
so nakenakem.
9Masalisalit o kapanci ko no kavonas na rana no raraten no yameyngen eyto
an? No apyapya o kapanci ko no, ‘Peyvangon rana kapaciralay mo na do
ititkehan mo a mangay rana.’
10Ko ipacita jinyo o oyowyat ko a Nipamnekan na ni Ama ta do to a tao a
manvonas so raraten no tao do karawan.” Makarahan am maniring do ji
makapeyvangon a tao am,
91
Seysyo No Tao
© Bible Society in Taiwan.
11“Ko ipanci jimo am, Peyvangon rana kahap mo rana so yamo nirayan a
mangay do vahay nyo.”
12So nipeyvangon na rana no tao a omahap so nirayan na a kapakowbot na rana.
Pacimatan da no aro a tao am ori o nisavasavakan da nya a kazwazway da na si
Ama ta do to. Maniring sira am, “Namen pa jya nimakacita so akman sya vazay.”
Rarahen na ni Yeso si Diwey
(Matay 9:9-13; Locya 5:27-32)
13Ipirwa na kangay ni Yeso do rako a meybebneng a ranom a ngaranan da
Cyadidi am aro sira o tao a meylovolovot do tangain na. Am ori o ninanawan na
sira.
14Mangonong am macita na o mapeyvazay so deyking a tao. Iya rana am anak
ni Alevey a meyngaran so Diwey a omlisna do torotorwan no deyking a vahay.
Maniring jya si Yeso am, “Macilolo ka jyaken an.” Makarahan am meytatanek
rana si Diwey a kapacilolo na rana ji Yeso.
15Mavitos o vazay ori am mangay rana koman si Yeso do vahay ni Diwey. No
kano nang am aro sira o mapeyvazay so deyking a kano aro a meyraraten a tao
a macihza jya. O karwan da am macihza ji Yeso a kano macinanao jya a
kahahanghang da rana koman.
16Macita da si Yeso no tao a macyagom do Vadisay a mangnanao no iwawalam
ni Ama ta do to a macihanghang do meyraraten a tao am ahesen da rana sira o
macinanao jya. Maniring sira am, “Ikongo na ipacihanghang do mapeyvazay so
deyking a kano aro a yameyraraten a tao ang.”
17Mamizing na ni Yeso am nanawen na sira. Maniring am, “O apya so kataotao
a tao am ji da ngala o mangavavaw a tao an. Ta o meyngen a tao o komala so
koysang. O peypeypangayan no ko nyai am beken a ko manara so ji meyraraten
a tao. Ta o yameyraraten a tao am ori o yako nyai.”
Ciring na ni Yeso do ji peyzavoza o vayo a nanao na kano adan a icicirawat no
tao no kakwa
(Matay 9:14-17; Locya 5:33-39)
18Ipisa am o macinanao ji Yowani a kano tao a macyagom do Vadisay am ji sira
mangakaday no tomakatakaw amnakenakem si Ama ta do to. Maniring o tao ji
Yeso am, “Ikongo da ji mangakadai no yamacinanao ji Yowani a kano tao a
macyagom do Vadisay. Am asyo sira o yamacinanao jimo a yamangakaday.”
19Maniring si Yeso am, “No macikaop pa do pamaringan da so kanen no
matarek so vahay a mahakay am manngwa, koman sira o cinirara na tao an?
Jyabo kaji da nganan do ipacihanghang na jira.
20Am no marateng rana o araraw a irakep da so mahakay ori am manoyong
rana kaji da mangakadayan do kasinalaw da nya.
92
Seysyo No Tao
© Bible Society in Taiwan.
21“Abo tao a mapatapang so vayo a milakayob do adan a ayob. Ta ji
macimangno. So ikapising no adan a ayob ang. So ikarakorako na pa no
kazamitan na.
22Abo tao a mangap so vayo a potaw cyo a paglowen do adan a kolit no baka, ta
zombak. Am ori an o paglowan so vayo a potaw cyo do vayo a kolit no baka an.”
Nanao na ni Yeso a omagaz do araraw no ipeywalam no tao
(Matay 12:1-8; Locya 6:1-5)
23Ipisa kapeywalam no tao am mangonong si Yeso a kano macinanao jya do
nihakawan a mogi. Am to sira mangoztod so aknatahen da no macinanao ji
Yeso.
24Maniring sira o tao a macyagom do Vadisay ji Yeso am, “Adan rana o akman
sang a vazay do ipeywalam no tao!”
25Maniring jira si Yeso am, “Ikongo o mina vazay ni Tawey no kakcin na. Ji nyo
pa nivilangan? No kano nang am makcin si Tawey a kano kararay na.
26Am ori o nisdep da do raralayan da ni Ama ta do to a koman so nipatanang da
myanpaw. No kano nang am panirsirngen no mapatanatanang so nakem da si
Ama ta do to o meyngaran so Apiyata. O iwawalam ta am o mapatanatanang so
nakem da si Ama ta do to am ori o koman so sang. Am nikoman si Tawey so
nipatanang da kanen a katoro na pa nya do nimacihza jya tao do kakcin da.”
27Maniring pa jira si Yeso am, “O araraw no ipeywalam no tao am omaing jinyo
a tao a ikapya nyo. Am beken a cinatazak nyo a tao o kahap nyo so makakaday
a icicirawat nyo do ipeywalam no tao.
28Am ori an o Nipamnekan na ni Ama ta do to a tao am iya o meymatmatngeh
no ipeywalam no tao.”
Make 3
Niwakwakan na ni Yeso o meykazakazain so lima tao
(Matay 12:9-14; Locya 6:6-11)
1Somdep do peyneynozyan si Yeso am amyan dang so asa ka tao a
meykazakazain so lima.
2Tatasa ka tao o amnakenakem so kapeykala da so karatan ni Yeso a iraherahet
da sya. Am ori o niyan da do katangked na tomita so vazay na do kaskad da ji
Yeso a mangiwakwak so tao do ipeywalam no tao.
3Maniring si Yeso do meykazakazain so lima tao am, “Sijya do tangain ko.”
4Makarahan am pacicin na sira o tomangay sya tao. Maniring am, “Ikongo o yata
ahahapan sya do ipeywalam no tao. Manngwa, apyapya o kapanidong so tao
93
Seysyo No Tao
© Bible Society in Taiwan.
an? No apyapya o kaji mamyayan so tao. Avyain sira an? No wakwaken sira.”
Mamizing da no aro a tao am abo meyzezyak.
5Marahet o matamata na ni Yeso a tomita so aro a tao. Am ikeyngen na sira no
onowned. Ta akman sira so veysen so onowned so kacigcigzang. Maniring rana
si Yeso do meykazakazain so lima tao am, “Zanet pala o lima mo.” Zaneten na
am todapya rana.
6Makowbot sira o tao a macyagom do Vadisay do peyneynozyan am
meysirisiring rana sira kano Helotyan a tao do civtan da ji Yeso.
Aro a tao a komala si Yeso
7Karwan na rana do dang ni Yeso a kano macinanao jya a mangay do rako a
meybebneng a ranom a meyngaran so Cyadidi. Macita da sira no aro a tao am
macihza sira. Sira rana am apo sira do Cyadidi a kado Yotay,
8a kado Yelosaleng a kado Itomiya kado katovangan no ayo a meyngaran so
Yotan a kano meyvahay do Tayar a kado Siton a ili. O yai da no aro a tao a
omrapong si Yeso am mamizing da abo so jya peyvazay.
9Ikongo do tey yaro sira o tao, am ori o nipancyan na no macinanao jya meykala
so vazangay, ta ihawa na o aro a tao somlin sya.
10Ikongo do tey yaro o tao a niwakwakan na, am ori o ikatey yaro no meyngen
a tao a mai do tangain na a mangay minan jya.
11Macita da si Yeso no kovotan no kalamsoyan ni Satan a tao am meylilitod sira
do tangain na kalololos da manci no, “Imo rana am Anak na imo no Tao do to.”
12Am ioya na sira ni Yeso a mapatwaw so kanoyong na Anak ni Ama ta do to.
Mamnek si Yeso so rarwa so ikakarwan (12) a amlivolivon no ciriciring na
(Matay 10:1-4; Locya 6:12-16)
13Mangay do asa ka tokon si Yeso am lovoten na sira o nipamnekan na tao do
tangain na. So nikamimin da amrapong sya.
14Pamnekan na sira o rarwa so ikakarwan na (12) am abneken na sira
amlivolivon no ciriciring na. Maniring jira si Yeso am, “Ko inyo nipamnekan a
macikaop jyaken. So ko tovoyan jinyo a meylimwang no ciriciring ko.
15So iyan na rana no oyowyat nyo a mamozwaw so kalamsoyan na ni Satan.”
16Sira rana nipamnekan ni Yeso am si Simong. O nitoro na ni Yeso a ngaran na
am si Pite,
17a kano anak ni Sipitay a meyngaran so Yake a kani wari na meyngaran si
Yowani. O ingaran na jira ni Yeso am Panici. O peypeypangayan na am akman
so adey,
94
Seysyo No Tao
© Bible Society in Taiwan.
18a kani Antele a kani Veydipo a kani Patolomaw a kani Matay a kani Tomase a
kani Yake a anak ni Alevey a kani Tatay a kani Simong a macikagom do macioya
do Loma a tao,
19a kano tao do Isecyadi a meyngaran so Yota a nimanazang ni Yeso.
Yeso a kani Peysepo
(Matay 12:22-32; Locya 11:14-23; 12:10)
20Makaranes do vahay da si Yeso am mangay pa malovot o aro a tao do tangain
na. Am ori o ji da rana makakakani ni Yeso a kano macinanao jya do kasanga da
nira.
21Mamizing da o akman sang a vazay no inyapwan na kada wari na am
naknakmen da o kangay da nya do vahay da. Ta mamizing da o ciring no tao a
manci nya zomyak.
22Maniring sira o apo do Yelosaleng a mangnanao no iwawalam ni Ama ta do to
a tao am, “Beken a yana kovotan ya ni Satan a meyngaran so Peysepo? Am ori
o yana to makavozwawi so kalamsoyan na ni Satan?”
23Makarahan am lovoten na sira ni Yeso o aro a tao do tangain na kapanci na
nya jira so asa ka pehngehngayan na so ciring na a inanao na sira. Maniring jira
am, “Jyabo kapamozwaw ni Satan so kalamsoyan na.
24No maciraherahet sira so panyokodan o asa ka mahataw am jyabo kapya da.
25No maciraherahet sira o asa ka vahay so nakem am mangay kapeyvwak da
asa ka vahay.
26No si manoyong si Satan a masiraherahet so panyokodan am mangay kasakeb
da.
27Abo tao a tondep a mangay tomakaw so apzapzatan na no makapya
meykalokal a tao. No si myan saon so makavaod so meykalokal a tao am ori
saon o ipakatakaw na so apzapzatan na am.
28“To ko na macitangayan jinyo am o makakaday a raraten a kano marahet a
ciriciring no tao am todamimin pa ori a mavonas.
29Am o omraherahet so Seyzi na ni Ama ta do to am to rana meyyonong a akman
sang a jyavonas. Ta o akman rana sang a raraten no tao am to rana meyyonong
o akman sang.”
30O pancyan na no akman sang a ciring ni Yeso am amyan so tao a manci no
kakovot da jya no kalamsoyan ni Satan.
Ina na ni Yeso a kada wari na
(Matay 12:46-50; Locya 8:19-21)
95
Seysyo No Tao
© Bible Society in Taiwan.
31Makarahan am mai sira o ina na kada wari na a meytatanek do pantaw. Am
ori o nipanara da so tao a manci nya ji Yeso so kanimai da a komala sya.
32Maniring sira ji Yeso o macitangked jya tao am, “Sira amyan do pantaw sira
ina mo a kada wari mo a yakomala jimo.”
33Maniring si Yeso am, “Sino o ina ko a kada wari ko.”
34Maniring a tomita so amlisna do siri na tao am, “Citahey kamo, ta sira rana ito
am ina ko a kano kakakteh ko.
35Ta o mahap so vazay ni Ama ta do to a tao am abneken ko a kakteh ko a ina
ko.”
Make 4
Pehngain na do manokos a tao
(Matay 13:1-9; Locya 8:4-8)
1Mangnanao si Yeso do rako a meybebneng a ranom a meyngaran so Cyadidi
am tey yaro sira o tao a meysilisilin do katangked na. Am ori o to na rana zagpici
do vazangay a amlisna a kahatahataw na do meybebneng a ranom no vazangay.
O aro a tao am meytatanek sira do pamsan na.
2Makarahan am nanawen na sira no aro a ciring a pehngehngain na. Maniring
jira am,
3“Pakamizngen nyo an. Amyan so asa ka tao a mangay manokos.
4Manokos am amyan so zomsi do rarahan. Am mangay da toktokan no
meyyasasalap.
5Okarwan na am zomsi do kavatovatwan am amlida, ta amyan so alikey a tana
do dang.
6No amdada o araw am mapseng do kaji na makayamotan, ta alikey o tana do
dang.
7O zomsi do katamtamkan na am tana amlida am ji malasi, ta kaongongan no
aro a tamek.
8O zomsi do apya so tanatana am apiya o kalidalida na a kapakapya na rana
malasi. So iyan no malasi so sikatlo a ngarnan (30) a kano sikanem a ngarnan
(60) a kano makapoo (100) so asi.”
9Maniring si Yeso am, “Amizngen nyo an, peyyanen nyo do onowned nyo ori
an.”
Peypeypangayan no manokos a tao
(Matay 13:10-23; Locya 8:9-15)
96
Seysyo No Tao
© Bible Society in Taiwan.
10Maveyvow si Yeso am o niomamizing so ciring na tao am macihza sira do
rarwa so ikakarwan a macinanao ji Yeso a mangay manahes no
peypeypangayan na.
11Maniring si Yeso am, “O ji na nipatwaw pa peypeypangayan na no
katalamozong na ninyo ni Ama ta do to am ipanci ko jinyo an. O karwan da no
tao am nanawen ko sira no pehngehngayan ko so ciring ko.
12Akman so ciring do Seysyo. Maniring am, ‘Tana citacitahen da am akma dey
jyacita. Tana amyamizngen da am ji da tenngi. Yabo da kasngesngenan jyaken.
Makongo ko so wanjin a amvonas so raraten da.’ ”
13Maniring jira si Yeso am, “Nyo jyatenngi o ko pehngehngain a ciring ko? No si
akman kamo so sang am jyabo kapakateneng nyo do karwan no
pehngehngayan ko so ciring ko a.
14O na ipanokos no tao ori am ciriciring na ni Ama ta do to.
15O nizomsi do rarahan am kapalangayan ori no tao a ji meyyahahay so
nimamizing a ciring na ni Ama ta do to ahapen ni Satan do onowned da.
16O nizomsi do kavatovatwan am akman ori so tao a masaray a omamizing so
ciring na ni Ama ta do to.
17Am ji makayamot o ciring na ni Ama ta do to do onowned da. No masazi da o
alalaw da kano peyrarehtan da sira, do kahap da so nanao ni Ama ta do to am
makeykai a mablis o onowned da.
18O nizomsi rana do katamtamkan am tana amizngen da o ciring na ni Ama ta
do to am,
19ji makapalasi, ta masanga sira no vazay da do karawan a kalita jira no
peymeymasaodan da kano makakaday a ikeykakza da do karawan. Am ori o
ikabengbeng no ciring na ni Ama ta do to do onowned da.
20O nizomsi rana do apya so tanatana am akman so tao a omamizing so ciring
na ni Ama ta do a meyngongyod a meyhanhan nya do onowned da. So icyakman
da so aro so asi a kayo.”
Pehngehngain na o ciring na do zampo
(Locya 8:16-18)
21Maniring pa si Yeso am, “Sino o mapangay so zampo do teyrahem no
ireyrayan. Ji na pangaya o zampo do pakacittan sya no tao a.
22Abo ji meytotwaw a matayo a vazay. Akman sang, ta tana nyo jyatenngi
sicyaikwaya o nanao ko jinyo am cyaha, ta katenngan nyo rana no makwa.
23Amizngen nyo an, peyyanen nyo do onowned nyo ori an.”
97
Seysyo No Tao
© Bible Society in Taiwan.
24Maniring pa jira am, “Peyyanen nyo do onowned nyo o yanyo nimamizing a
ciring. O ahahapan nyo sya do icyatatao nyo am akman sang o ahahapan na sya
jinyo ni Ama ta do to. So ikarwaro na pa no itoro na jinyo a yarana omamizing
so nanao na ni Ama ta do to.
25Am ori o pakamizngan nyo sya an. Ta o mamizing so ciring na ni Ama ta do to
am arwaro pa o makarapa jira ciring. Am o ji ngamizing so ciring na ni Ama ta
do to am tana myan so alikey a katenngan da am to meykabobo jira ori.”
Pehngehngain na o ciring na do omlida rana nitokos
26Maniring pa si Yeso am, “O italamozong ni Ama ta do to am akman so
manokos a tao.
27Mitkeh do mahep a kayokay na do maraw am ji na tenngi o ilida na rana no
nitokos na.
28O tana am mapalida so makakaday a nipamowa na. No apiya rana o kalidalida
na am mapka rana no asi na a kazako na rana.
29No mazako rana o nimowa na am langin na rana no mapeymowamowa sya
no ingiten, do kazako na rana no mowamowa na.”
Pehngehngain na o ciring na do vettow no nappa
(Matay 13:31-32; Locya 13:18-19)
30Maniring si Yeso do pacicyan na sira am, “Akman so wanjin o italamozong na
ni Ama ta do to. Ikongo pehngehngayan ta sya.
31O italamozong ni Ama ta do to am akman so vettow no nappa so kalikelikey.
No pamowahen no tao do tana am,
32amlida rana no kadadayan no araw. No omlida rana ori am abo makataha so
sang a nappa so karakorako a mangay da peyvahayan no meyyasasalap.”
33Aro o akman sang a payyaingen na ni Yeso a ciring na a inanao na so tao. To
na mangozai o katenngan da no tao a inanao na sira.
34No myan do kalwalovotan am nanawen na sira no pehngehngain na a ciring.
No maveyvow si Yeso a kano macinanao jya o pancyan na no peypeypangayan
no nanao na.
Nipeyhanahanang na ni Yeso o rako abkas a kano pagpag
(Matay 8:23-27; Locya 8:22-25)
35Do ahep na no kasaraw am maniring si Yeso do macinanao jya am, “Mangay
tamo do katovangan no rako a meybebneng a ranom eya.”
36Makarahan am karwan da o aro a tao. Am nimanmanma rana si Yeso a
nisomakay do vazangay. Mangay rana sira am amyan so karwan no vazangay a
macizavoz jira.
98
Seysyo No Tao
© Bible Society in Taiwan.
37Makarahan am to na ngirasa sira no rako a pagpag. Am ori o nipeykabkas na
rana. Makarahan am lokolokongan na rana o vazangay da kaji na rana a
tengpahan no vazangay da.
38No kanang am amyan do maoji na si Yeso a tomangen so oo na mitkeh. Am ori
o niyokayan da sya. Maniring sira am, “Mo Mangnanao, tamo na marahet.
Manngwa, ka jyalaw?”
39Meyvangon si Yeso am sirsirngen na rana o pagpag a kano paopaong na. So ji
na nimeyyahahai a meyhanahanang.
40Maniring rana si Yeso do macinanao jya am, “Ikongo nyo ikanyahey. Nyo ji
meyhanhanan si Ama ta do to?”
41Mamizing da am yeyyak da. Maniring sira do kadwan jira am, “Sinosino ya, na
to ngamiznga pa no pagpag a kano abkas.”
Make 5
Nivozwaw na ni Yeso o nikomovot do tao a aro a kalamsoyan ni Satan
(Matay 8:28-34; Locya 8:26-39)
1Mangay sira do katovangan no rako a meybebneng a ranom a meyngaran so
Cyadidi. Do dang rana am ili da no tao do Kelasen.
2Kapakaranes ni Yeso do pamsan na am makasazi so tao apo do kanitwan. O tao
rana am kovotan no kalamsoyan ni Satan.
3Amyamyan ori do kanitwan. Abo makataid do tao ang. Tana vaoden da no
vahalang am ji da vaod.
4Ta to na zavazavata o ivaod da sya. So ikabo no tao a makavaod sya.
5Mangday so araw o kalololos na do kanitwan a kado taketakey a kapangap na
so vato a izaza na so kataotao na.
6Macita na si Yeso do marai pa am malalayo a mangay a kapeylilitod na do
tangain ni Yeso,
7akalolos na. Maniring am, “Ikongo mo gogadan nyaken, mo Yeso a Anak no ney
manokdwan na Tao do to. Ko ipanci do Tao do to o kaji mo pasingsingtan
jyaken.”
8O pancyan na no nang am nipanci na ni Yeso o kapakowbot na rana no
kalamsoyan ni Satan do kataotao na.
9Maniring si Yeso am, “Sino ngaran mo.” Maniring am, “O ngaran ko am Si
Malavong, ta namen malavong.”
10To mapasyasi ji Yeso a manci no kaji na vozwawan sira do dang.
99
Seysyo No Tao
© Bible Society in Taiwan.
11No kanang am amyan do tokon so aro a kois a meykoskos.
12Maniring o aro a kalamsoyan ni Satan a mapasyasi ji Yeso am, “To mo rana
novoya yamen do aro a kois ang a kangay namen a komovot jira.”
13Makarahan am apyahen na sira ni Yeso. Am ori o nipakowbot da na do
kataotao na no tao ang a kangay da komovot do aro a kois. Ala adwa zivo (2000)
o kois a nikomsoz do alalasyas a kangay da mehmes do rako a meybebneng a
ranom a kamimin da mawakwak.
14Mina tongsoz rana o tomita so kois a tao kangay da na do ili a meylimwang
no akman sang a vazay. Mamizing da no aro a tao am meypakokowbot sira
tomita so vazay ang.
15Makaranes sira ji Yeso am macita da o nikovotan no aro a kalamsoyan ni
Satan a amlisna do dang a apiya rana so ayob a makownong rana do nakenakem
na. Am ori o nikarahet da so onowned a to rana nyahey, ta tey arako oyowyat
ni Yeso.
16O nimakacita so nikovotan a tao a kano nikomsoz a kois am ononongan da
rana do aro a tao o panpandan na.
17Am ori o nipancyan da rana ni Yeso a komaro do dang.
18Zomagpit do vazangay si Yeso am mangay mapasyasi ji Yeso o nikovotan a
tao a manci no kapehza na sya.
19Am ji na mya ni Yeso. Maniring jya am, “Angay rana do vahay nyo a kapanci
mo nya do zipozipos nyo so na mina vazay jimo ni Ama ta do to a yamarilaw
nimo.”
20Mangay rana o tao ori am ipeylimwang na rana o ngaran ni Yeso do ngaranan
da Meykasa ngarnan a ili, do kanimvozwaw na rana so kalamsoyan ni Satan do
kataotao na. O makamizing sya aro a tao am isavasavak da o akman sang a
vazay ni Yeso.
Rarwa ka tao a manoyong a nimeyhanhan ni Yeso
(Matay 9:18-26; Locya 8:40-56)
21Somakay si Yeso do vazangay am mangay do katovangan no rako a
meybebneng a ranom. Makaranes am meylovolovot o aro a tao do tangain na.
22Amyan do dang so asa ka meymatmatngeh no peyneynozyan a meyngaran so
Yalo a nimacizavoz do aro a tao. Macita na si Yeso am mangay meylilitod do
tangain ni Yeso a mapasyasi jya.
23Maniring am, “Yatey makdeng o ingingnen no anak ko a mavakes. Mangay mo
pa parapongen o lima mo jya keywakwak mo jya kapya na rana.”
100
Seysyo No Tao
© Bible Society in Taiwan.
24Makarahan am macihza si Yeso jya mangay. Aro tao a meysilisilin a macihza
jya.
25Amyan do dang so asa ka mavakes a makadwa so icyarwa (12) so awawan a
to makaliliw so kataotao na gomcin no rala.
26Nipasowsow na o kangangay na do pangavavawan am ji na apyan no
ingingnen na, ta ipeypeyparahet na.
27Mamizing na o vazay ni Yeso am ori o nipacislin na do aro a tao a kangay na
do likod ni Yeso a minan do talili na.
28O nakenakem na am, “No si pinanan ko o ayob na am jya todapya rana o
kataotao ko a.”
29Makarahan am mina todapya rana o kataotao na do pakaliliwan na sya.
30Am to na rana tenngi ni Yeso o oyowyat a makowbot do kataotao na. Am ori
o nipaolyan na so mata na do aro a tao. Maniring am, “Sino yaminan do ayob ko
ang.”
31Maniring sira o macinanao jya am, “Mo panangangayan nya. Mo jyacita o aro
a tao a meysilisilin a mangay jimo? Mo kapanahes no niminan jimo.”
32Am ori o nicittan na so sirisiri na. Cittan na so tao a niminan jya.
33Katenngan na rana no mavakes o kapya na rana no kataotao na am to rana
zikzik a manyahey. Am ori o nipeylilitod na do tangain ni Yeso a manci no
kaniminan na jya.
34Maniring jya si Yeso am, “Manganako, ka manoyong a yameyhanhan nyaken.
Makapiya ka so onowned a mangay rana, ta yarana apya o ingingnen mo.”
35Ji pa vitos o ciring ni Yeso am mai o tao apo do vahay ni Yalo. Maniring sira ji
Yalo am, “Ji mo na mancyan si Yeso, ta yarana nimawakwak o anak mo.”
36Am ji na ngazidan ni Yeso o ciring da. Maniring rana si Yeso do
meymatmatngeh no peyneynozyan am, “Ji ka nyahey. Anoyngan mo yaken.”
37Makarahan am palolwen na si Pite a kani Yake a kano kakteh na ni Yake a
meyngaran so Yowani a mangay. Am ji na mya ni Yeso o tarek a tao a macihza
jya.
38Makaranes sira do vahay no meymatmatngeh no peyneynozyan am macita na
sira o aro a tao a meykabakabayo a omlavi jya.
39Somdep si Yeso am maniring jira am, “Ji kamo lavi, ta yamitkeh. Nimakongo
kwan nyo.”
101
Seysyo No Tao
© Bible Society in Taiwan.
40Mamizing da o ciring ni Yeso am no mangay o kaming da am mangay o
kapeyoyaoya da. Makarahan am powboten na sira ni Yeso o aro a tao. O
inyapwan na kano tatlo a macinanao jya o amyan do sahad na.
41Makarahan am ahapen na o lima no kanakan. Maniring jya am, “Tadita komi.”
O peypeypangayan na no nang am, “Ko ipanci imo a meyvangon, manganako.”
42Makarahan am meyvangon rana o kanakan a kalam na rana. No kano nang
am adwa o ikasikarwa na no kakawakawan na no kanakan ang. So
nipeyzokaban da no vazay ang no inyapwan na.
43Maniring jira si Yeso am, “Ji nyo meyvehvehyan do tao o akman sang a vazay,”
kapanci na rana nira a mantan nya so kanen na.
Make 6
Ikaoya da si Yeso no tao do Nasale
(Matay 13:53-58; Locya 4:16-30)
1Karwan na ni Yeso do dang am meysinaoli a mangay rana do ili da a kapacihza
da jya no macinanao jya.
2Marateng rana o ipeywalam no tao am mangnanao si Yeso do peyneynozyan.
Aro tao a somavasavak no nimamizing da ciring ni Yeso. Maniring sira am, “Do
wanjin na nipakamizngan so sang. Sino yamanta nya so teneng na ang. Asyo ori
yato makapeyvazay so mapeyzokab a vazay.
3Beken a ori o meykeykawaz a tao asyo? Beken a iya o anak ni Madiya asyo?
Beken a kaka na ni Yake a kani Yoseyvo a kani Yota kani Simong ori asyo? Da
kapeyvahay do jya no wari na mavakes eya am.” Makarahan am ikaoya da na si
Yeso.
4Maniring jira si Yeso am, “O panoyonoywan na ni Ama ta do to so ciring na tao
am ikanig da sira no tao do peycyeylilyan na. Am kolalahen da sira no
pacikeylyanan da kano pacivahayan da tao.”
5Am ori o ji na nimapeyvazai so mapeyzokab a vazay do ili da. So nikapereh no
tao a niparapongan na so lima na a omiwakwak jira.
6Am ori o nyeyyakan na nira, ta ji sira manganoyong o aro a tao. So ji na
nimacimazai do kalivolivon na do peycyeylilyan na mangnanao so tao.
Tovoin na sira a mangnanao o rarwa so ikakarwan a macinanao jya
(Matay 10:5-15; Locya 9:1-6)
7Nilovot na sira o rarwa so ikakarwan a macinanao jya kateyrararwa da tovoin
a kapanta na nira so oyowyat da ipamozwaw da so kalamsoyan ni Satan a
komovot do tao.
102
Seysyo No Tao
© Bible Society in Taiwan.
8Maniring jira am, “No mangay kamo am sisikod nyo o palolwen nyo. Ji kamo
mapalolo so kanen nyo am nizpi nyo. Ji kamo meyyaomas.
9Apya o kapeytokap nyo. Ji nyo peytapila o ayob nyo.”
10Maniring pa jira am, “No makaranes kamo do asa ka ili am no masaray o tao
a tomaotao jinyo am to kamo na ngisan do vahay da. No mangay kamo rana am
ori o karwan nyo jira.
11No mangay kamo do vahay da a kaji da raralayan ninyo a taotawwen a ji da
ngamiznga so ciring am to nyo na ngaroi sira katoktok nyo so domket do ai nyo
a tana, ta tovilan nyo jira meyraraten a tao a ji mamlis so nakenakem.”
12Makarahan am mangay rana sira o macinanao ji Yeso a meylimwang no ciring
na ni Ama ta do to a kavavaga da do aro a tao a mamlis rana komaro do
peyraratenan da.
13Aro o nivozwaw da a kalamsoyan ni Satan a komovot do tao a kakoris da no
haneng do meyngen a tao. So nikaro no niwakwakan da meyngen a tao.
Mawakwak o nimanaktak a si Yowani
(Matay 14:1-12; Locya 9:7-9)
14Mamizing no panirsirngen a meyngaran so Helote o aro a vazay ni Yeso a
meylimwang rana do peycyeylilyan na. Maniring sira o tao am, “Iya o
nimanaktak a meyngaran so Yowani a yanimirwa mavyay. Am ori o na ikatey
mowyat a yamapeyvazay so mapeyzokab a vazay.”
15Maniring pa sira o tao am, “Iya rana am si Idiya.” So iyan no tao a manci nya
akmey tao no kakwa a panoyonoywan na so ciring ni Ama ta do to.
16Mamizing na o ciring ori no panirsirngen a meyngaran so Helote am maniring
am, “Iya asyo o nimanaktak a si Yowani a nipotowan ko so oo a yarana nimirwa
mavyay.”
17-18O cinawakwak na ni Yowani am o panirsirngen a meyngaran so Helote am
to ney mehsa o mavakes no kakteh na a meyngaran so Veydipo. O ngaran no
mavakes am si Helotiya. Masangib si Yowani a mazyak nya do kato ney papenan
so kahanghang na no kakteh na. Am ori o nipanovoy ni Helote so tao no kanang
a omrakep si Yowani a kangay da nya do pamemtengan.
19Si Helotiya rana am to na peyyana do onowned na o oyyan na ni Yowani. Am
ori o naknakman na so kawakwak na sya. Am ji na pakongo,
20ta ikanig na ni Helote si Yowani. Ta abo karatan na. Am ori o ji na gogaji nya.
Ta ikakza na amizngen o ipangnanao ni Yowani. Am mangday no amizngen na
o ipangnanao ni Yowani o kaji nangnedan so ninyakan.
103
Seysyo No Tao
© Bible Society in Taiwan.
21Marateng o araraw no cinatazak na tao ni Helote am naknakmen na rana ni
Helotiya o kalita na ji Yowani. Makarahan am manaotao si Helote so aro a
meynakem a tao a kapazagom na so panipanirsirngen da no tao do Cyadidi.
22Makarahan am ipanci na ni Helotiya o anak na mavakes a maganam. Ikakza
ni Helote a kano tao na o ganam na. Maniring si Helote do maganam a mavakes
am, “No si amyan so amin mo jyaken am cyaha, ta itoro ko jimo.”
23Maniring pa am, “Tana amin mo jyaken o kakteb no pongso ta ya am jyabo
kaji ko norwan nya jimo a.”
24Makarahan am mangay na ahesen o ina na no mavakes ang. Maniring ji ina na
am, “Ikongo amin ko.” Maniring o ina na am, “Oo no nimanaktak a si Yowani.”
25Meysinaoli o mavakes do panirsirngen a si Helote a manci nya jya. Maniring
am, “Ji mo peyyahahaya o oo no nimanaktak a si Yowani a pangain do kakanan
a itoro jyaken.”
26Mamizing na o ciring na no panirsirngen am ikeyngen na no oo. Am ji na rana
pakongo, ta nimamizing da rana no aro a tao o ipanma na ciring. Am ori o ji na
makapeyolii so nakem na do mavakes ang.
27Makarahan am ipanci na rana o lamlamsoy na mangay do pamemtengan a
kapotow na ji Yowani,
28kapangay na so oo na do kakanan a yangay do anak ni Helotiya a mavakes
kangay na rana ji ina na.
29Mamizing no macinanao ji Yowani o vazay da am mangay da pingsanan o
kataotao na ni Yowani a kangay da rana mapakakasa sya.
Nibsoy ni Yeso o kakaliman sira ranaw (5000) a tao
(Matay 14:13-21; Locya 9:10-17; Yowani 6:1-15)
30Meysinaoli sira ji Yeso o nipamnekan na a omlivolivon no ciriciring na am
ipanci da rana ji Yeso o mina vazay da no kapeylimwang da no ciriciring na.
31Ikongo do tey yaro o tao, am ori o ikabo no ipeywalam da koman. Maniring si
Yeso jira am, “Sijya kamo a kangay tamo meywalam do kabwan no tao.”
32Makarahan am zomagpit sira do vazangay a kangay da rana do kabwan no
tao.
33Am macita da sira no aro a tao am to da rana tenngi o angayan da. Am ori o
nipanmanma da rana no aro a tao do peycyeylilyan a mangay do angayan ni
Yeso a kano macinanao jya.
34Makaranes si Yeso do pamsan na am macita na o aro a tao akmey kagling a
abo so omonong nira. Am ori o nikasyan na nira. Makarahan am nanawen na
sira no aro a ciring.
104
Seysyo No Tao
© Bible Society in Taiwan.
35Maseyrem rana am mai sira o macinanao jya. Maniring sira ji Yeso am, “Yatey
mahep rana. Yabo pa do jya o panazangan.
36To ta rana mancyan sira meysyasyay a kangay da do ili a mangay manazang
so kanen da.”
37Maniring jira si Yeso am, “Pantan kamo sira so kanen da.” Maniring sira o
macinanao jya am, “Manngwa, ipanta mo yamen saon so meycyalaklaksa a nizpi
a ipangap namen so kanen da myanpaw?”
38Maniring si Yeso jira am, “Angay pala cita yapira o yada nipalolo a myanpaw.”
Citahen da am alima ka myanpaw a kano yadwa ka among.
39Makarahan am ipanci na rana ni Yeso o macinanao jya mapeykapyapinpin
sira do katamtamkan,
40kalisna da rana no aro a tao. So niyan dang no kakapowan (100) a tao do asa
ka lipenpenan. Amyan so kakaliman (50) do asa ka lipenpenan.
41Todahen na ni Yeso o alima ka myanpaw a kano adwa ka among am
tangarahen na rana o hanit a kasaray na rana nya ji Ama ta do to, a kakcikcil na
rana so myanpaw a itoro do macinanao jya. Makarahan am vonongen da rana
sya do aro a tao. Akman sang o among a itoro na do macinanao jya.
42So nikamimin da rana nikoman a mabsoy.
43Peykakasahen da na no macinanao jya o atda da myanpaw a kano among am
adwa pa o ikarwa na ka yala no nimapanpan.
44Vilangan da o mahakay a nikoman am kakaliman a ranaw (5000) sira.
Omalam si Yeso do ranom
(Matay 14:22-23; Yowani 6:16-21)
45Mavitos o vazay na am to na rana panma ni Yeso o macinanao jya a somakay
do vazangay a mangay do Peysayta a ili. Ta tovoin na pa sira o aro a tao a
mangay rana.
46Teyka na taitaiden o aro a tao ni Yeso am omangaz do tokon a meynozi.
47Mahep rana am makanavak o vazangay do rako a meybebneng a ranom am
maveyvow pa si Yeso do tokon a meynozi.
48Macita na o macinanao jya mazikna komaod so vazangay a somangoz so
yanan da ranom. Toda jyaraw am mangonong si Yeso do ranom a mangay do
macinanao jya.
49Macita da no macinanao jya si Yeso a omalam do ranom am ipanci da anito.
Am ori o nilololos da a manyahey.
105
Seysyo No Tao
© Bible Society in Taiwan.
50So nikamimin da nimanyahey a makacita sya. Maniring si Yeso jira am, “Ji
kamo anyahey, ta yaken.”
51Makarahan am zomagpit rana do vazangay kapacioran na rana jira.
Makarahan am mahanang rana. Am ori o nisavasavakan da nya no macinanao
jya.
52Ta tana nimacita da rana o kaniomabsoy na so aro a tao am ji da pa tenngi o
ka Tao do to na ni Yeso, do kaji da makazaban sya no onowned.
Niwakwakan na o meyngen a tao do Kenisale
(Matay 14:34-36)
53Makarahan am makaranes rana sira do Kenisale.
54Meyhekas sira do vazangay am katovilan da rana si Yeso no aro a tao.
55Mamizing da si Yeso amyan dang am ori o nipeypalapalalayo da a mangay a
mahap so meykeyngeyngen a tao do itkehan da a mangay nira do yanan ni Yeso.
56Tana mangay si Yeso do likta ili a tana mangay do rako a ili am mamimin o
meykeyngeyngen a tao a peypangain da do rararahan. Ta si ori pa o ipakapinan
da do ayob ni Yeso do ipeyhavas na. Ta o minan do ayob ni Yeso a tao am
todapya rana sira.
Make 7
Makdekdeng pa o Ciriciring na ni Ama ta do to a kano icicirawat no ineynapo
ta
(Matay 15:1-9)
1O tao a macyagom do Vadisay a kano nimapo do Yelosaleng a mangnanao no
iwawalam ni Ama ta do to am mangay sira do tangain ni Yeso.
2Macita da o macinanao ji Yeso a todangan a ji nimavanaw a ji nginara so tao a
macyagom do Vadisay a mavanaw.
3Ta sira rana o tao a macyagom do Vadisay a kano tao do Yotay am to da
vangovangona o icicirawat da no ineynapo da. O icicirawat no ineynapo da am
no ji mavanaw am jyangan.
4O nisazangan a kanekanen am no ji ngoyasi am ji da nganna. So ikaro na pa
dang no iwawalam da vangovangonen da do kowyas da do ininoman da kano
kama da kano makakaday a kakakanan da.
5Am ori o pacicyan da si Yeso no tao a macyagom do Vadisay a kano mangnanao
so iwawalam ni Ama ta do to. Maniring sira am, “Ikongo da ji ngapi no
macinanao jimo so icicirawat no ineynapo ta a yatodangan a yajya nimavanaw.”
106
Seysyo No Tao
© Bible Society in Taiwan.
6Maniring si Yeso am, “O ciring na ni Isayya jinyo a yatanwasiwasi am
manoyong saon am. Ta maniring am, ‘O aro a tao am da admadmain yaken no
ciring da. Am onowned da am yameyparai jyaken.
7Da ipanci o ciring no tao a ciring ko. So yana ikabo no peypeypangayan no da
kararalay nyaken.’ ”
8Maniring si Yeso am, “Nyo ikeykakza pa o icicirawat no ineynapo nyo a kano
Ciriciring na ni Ama ta do to.”
9Maniring pa jira am, “Yakamo tey mateneng a yatomaosya so Ciriciring na ni
Ama ta do to, do yanyo kahahap so icicirawat no ineynapo nyo.
10O ciring na ni Moyse jinyo am, ‘Ikaglaw nyo a ikanig o inyapwan
nyo.’ Maniring pa am, ‘Omavay so inyapwan na am to rana wakwaka.’
11No kamo maniring am, ‘No amyan so tao a manci nya do inyapwan na so, O
ipakan jinyo am yako ipeykingking ji Ama ta do to.’
12No si myan so akman sang am ji na rana pakana o inyapwan na.
13O akman rana sang a icicirawat nyo am na rasain o Ciriciring na ni Ama ta do
to. So yana ikaro pa no yakman sang a vazay nyo.”
Manoyong a raraten do tangain ni Ama ta do to
(Matay 15:10-20)
14Lovoten ni Yeso o aro a tao do tangain na am maniring jira am, “Mamimin
kamo a omamizing so ciring ko a kapakateneng nyo jya.
15O isovo a kanen am ji mapeyraraten so tao. Ta o tomwaw a apo do onowned
no tao am ori o mapeyraraten sya.
16Amizngen nyo an, peyyanen nyo do onowned nyo ori an.”
17Karwan na ni Yeso o aro a tao a somdep do sahad. Ori o nipacicyan da pa sya
no macinanao jya do kanadnad no ciring na.
18Maniring si Yeso jira am, “Kamo akman sira ori a yaji makateneng jya? Nyo
jyatenngi o kaji na mapeyraratenan so tao no isovo a kanen?
19Ta o isovo a kanen am jyangay do onowned na. Ta mangay do velek na a
kapeywadwad na rana nya.” O peypeypangayan no ciring ni Yeso am ipanci na
o kaji na mapeyraratenan so tao no isovo a kanen.
20Maniring pa am, “O mapeyraraten so tao am apo do onowned no tao a
makowbot.
21Ta o meytotwaw a apo do onowned a makakaday a raraten am ingingit na sya
mangay mapeyvazay so kapanakaw na, kapanwakwak na,
107
Seysyo No Tao
© Bible Society in Taiwan.
22kasagpyan na so aktokto, kapangagom na, kapangalalas na, kaji na apzatan do
iwawalam na, kapanginanahet na, kapanamwad na, kapahama na so nakem na,
kapamait na a meyraraten.
23O yamakakaday a raraten na ori am mamimin ori a apo do onowned no tao a
mapeyraraten so tao do tangain ni Ama ta do to.”
Nakenakem no asa ka mavakes si Ama ta do to
(Matay 15:21-28)
24Karwan na do dang ni Yeso a kapeypangay na do macisngen do Tayar a kado
Siton a ili a kasdep na do asa ka vahay, ta ji nakzan o kapakateneng da jya no
tao. Am ji na pawaw o tao.
25Amyan so asa ka mavakes a kanakan a kovotan no kalamsoyan ni Satan. O ina
na am mangay a meylilitod do tangain ni Yeso, ta nimamizing na o aro a vazay
na.
26Sira o meyina am ji sira macikeylyan do tao do Yotay, ta meyvahay sira do
Vongnise a macinapnap do Sidiya. So nipasyasi no ina na ji Yeso amvozwaw so
kalamsoyan ni Satan a komovot do anak na.
27Maniring si Yeso jya am, “Panmanmahen o kabsoy so anak, ta malas o kawasik
no kanen no anak do ino.”
28Maniring o mavakes am, “Manoyong ori mo Panirsirngen. Am o meycyakakas
a kanen no anak am kanen ori no ino.”
29Maniring si Yeso jya am, “Yatey manoyong o ciring mo. So to mo rana angai,
ta yarana nimavozwaw o kalamsoyan ni Satan a nikomovot do anak mo.”
30Makarahan am mangay rana o mavakes ang do vahay da. Makaranes am
macita na rana o anak na miray do ireyrayan na, do mina kakaro na rana jya no
kalamsoyan ni Satan.
Niwakwakan na ni Yeso o ji makabnebnek a ji makamizing a tao
31Karwan na ni Yeso o ili a meyngaran so Tayar a kapangonong na do ili a
meyngaran so Siton a nimapo do Meykasa ngarnan a ili a meypangay rana do
rako a meybebneng a ranom a meyngaran so Cyadidi.
32Makarahan am yai da no tao o ji makamizing a ji makabnebnek a tao do
tangain ni Yeso. Ta ipanci da si Yeso a mapaopta so lima na jya.
33Makarahan am rarahen na do aro a tao a kapasyay na sya jira a kapasdep na
so tanoro na do talinga na a kapeycicipa na kapalinas na sya do lila no tao ang,
34katangara na so hanit ni Yeso a omhangsak. Maniring do tao ori am, “Ivata.”
O peypeypangayan na am, “Kacyangi rana.”
35Makarahan am jya nimeyyahahay a makamizing a makabnebnek.
108
Seysyo No Tao
© Bible Society in Taiwan.
36Maniring si Yeso do aro a tao am, “Ji nyo meycicicyan do tao.” Am ikeykavevek
da no aro a tao a meylimwang nya.
37Abo ji navasavak a makamizing sya. Maniring sira am, “Yateywara o vazay na
a yato makapeypapya so yamateleh a kano yaji makabnebnek.”
Make 8
Nibsoy na o kakapatan a ranaw (4000) a tao
(Matay 15:32-39)
1Ji meyyonownay am amyan pa so aro a tao a mangay do tangain ni Yeso.
Meyratateng am abo rana o kanen da. Maniring si Yeso do macinanao jya am,
2“Ko ikabo no nakem sira o aro a tao. Ta yamakatlo rana araw sira a
yanimacilovot jyaken am yabo rana o kanen da sicyaraw eya.
3No si to ko na novoya sira mangay am jyabo kajya lingowngawan jira makcin
a. Ta yatatasa jira o yapo do yamarai a ili.”
4Maniring o macinanao jya am, “Do wanjin o mangay ta pangapan so kanen da
ibsoy ta sira, do yabo panazangan do jya.”
5Maniring si Yeso jira am, “Yapira myanpaw o yamyan jinyo.” Maniring sira am,
“Yapito a ka myanpaw.”
6Makarahan am ipanci na o aro a tao a amlisna kahap na rana so apito a
myanpaw a isaray ji Ama ta do to a kakcikcil na rana sya itoro do macinanao
jya a kavonong da rana sya do aro a tao.
7Amyan so ji makanateng a lilikta among. Akman sang ta isaray na ji Ama ta do
to ni Yeso a kapanci na rana no macinanao jya amvonong sya do aro a tao.
8Abo jya nimabsoy a nikoman do aro a tao ang. O vilang da no nikoman a tao
am kakapatan sira ranaw (4000).
9Peykakasahen da no macinanao ji Yeso o atda da am nipno da o apito a ka rako
a yala. Makarahan am tovoin na rana sira ni Yeso a mangay rana do vahay da,
10a kapacyavang na rana do macinanao jya meypangay do meyngaran so
Tamanota.
Kakzeben da no tao a macyagom do Vadisay o kapanita da so mapeyzokab a
vazay
(Matay 12:38-39; 16:1-4; Locya 11:29-32)
11Amyan so tao a macyagom do Vadisay a nimangay ji Yeso a macinekad jya.
Naknakmen da o keyleylamdam da sya. Am ori o pasonsonan da sya
mapeyvazay so mapeyzokab a vazay. Ta yongkad na no kanoyong na apo ji Ama
ta do to.
109
Seysyo No Tao
© Bible Society in Taiwan.
12Am ori o nikarahet na so aktokto. Maniring jira am, “Ikeykongo kamo a tao
sicyaikwaya yakomakzeb so yamapeyzokab a vazay. To ko na macitangayan
jinyo am abo o ipacita ko jinyo a mapeyzokab a vazay.”
13Makarahan am karwan na rana sira a kasakay na rana do vazangay a
meypangay do katovangan no rako a meybebneng a ranom.
Ji da tenngi no macinanao jya o kapwan no oyowyat ni Yeso
(Matay 16:5-12)
14Nikahamangan da no macinanao ji Yeso o kapalolo da so kanen no kanang. So
ikasa na myanpaw amyan do vazangay da.
15Maniring si Yeso jira am, “Azimanen nyo o akmey kosozi no odong a yamyan
do tao a macyagom do Vadisay a kani Helote.”
16Makarahan am ikazyak da. Maniring sira do kadwan jira am, “Ala na
pakacirngen ori do yata kajya nimapalolwan so kanen eya.”
17To na rana tenngi ni Yeso o amyan do onowned da. Maniring jira am, “Ikongo
nyo kazyakan no nyo kajya nimapalolwan so kanen. Manngwa, nyo jyazab? Nyo
jyatenngi o na nikapwan no oyowyat ko? Kamo manoyong a yajyapatapatak a
tao.
18Manoyong ta yamyan so mata nyo am kamo ji makacita. Yamyan so talinga
nyo am kamo ji makamizing. Manngwa, nyo na todahamangi?
19No kakcikcil ko so alima ka myanpaw a nibsoy ko so kakaliman a ranaw
(5000) a tao am apira ka yala o nikpeh nyo a atda da.” Maniring sira am, “Adwa
o icyarwa na.”
20Maniring pa si Yeso am, “No kakcikcil ko so apito a ka myanpaw a ipakan so
kakapatan a ranaw (4000) a tao am apira ka yala o nikpeh nyo a atda da.”
Maniring sira am, “Apito a ka yala.”
21Makarahan am maniring si Yeso jira am, “No manoyong ori am manngwa, nyo
pa jyatenngi o na nikapwan no oyowyat ko?”
Niwakwakan na o mavota tao do Peysayta ili
22Makaranes sira do Peysayta ili am amyan so tao a omalak so mavota tao a
mangay do tangain ni Yeso a komakzeb sya minan jya no lima na.
23Makarahan am kalain na o mavota tao ni Yeso a mangay do siri no ili a kacipa
na do mata na a kapaopta na so lima na jya. Maniring si Yeso jya am, “Manngwa,
yamyan so mo macita an?”
24Citahen na am maniring am, “Ko makacita rana so tao. Am sira akmey kayo a
yaomalam.”
110
Seysyo No Tao
© Bible Society in Taiwan.
25Makarahan am pinanan na ni Yeso o mata no tao am to rana makacita a kabo
na rana no ji na pengpengkad a makakaday.
26Makarahan am tovoin na rana ni Yeso do vahay da kapanci na nya ji rana
meysinaoli do ili ang.
Nipanci na ni Pite o ka Misayya ni Yeso
(Matay 16:13-20; Locya 9:18-21)
27Meypangay si Yeso a kano macinanao jya do Kaysadiya Veydipi a ili am
pacicin na sira do rarahan o macinanao jya. Maniring jira am, “Sino kwan da
yaken no tao.”
28Maniring sira am, “Yamyan so tao a yamanci nimo a nimanaktak a si Yowani.
Yamyan so tao a yamanci nimo a Idiya. Yamyan so tao a yamanci nimo a
panoyonoywan na so ciring ni Ama ta do to no kakwa pa.”
29Maniring pa si Yeso jira am, “Sino kwan nyo yaken.” Maniring si Pite am,
“Misayya ka.”
30Makarahan am ipanci na jira o kaji da meycicicyan nya do tao so ka Misayya
na.
Pazimanen na o kawakwak da sya
(Matay 16:21-28; Locya 9:22-27)
31Makarahan am papwen na rana o kananao na so macinanao jya ni Yeso do
kakeykai na rana no alalaw na makaranes jya. Maniring jira am, “Mangay o
kapakasazi ko so aro a alalaw ko a Nipamnekan na ni Ama ta do to a tao, do
kataosya da jyaken no kamanrarakehan a kano panipanirsirngen no
mapatanatanang so nakem da si Ama ta do to a kano mangnanao no iwawalam
ni Ama ta do to a kawakwak da rana jyaken. Am no ikatlo na araw am mirwa ko
a mavyay.”
32So ji na rana nitomayoi so akman sang a vazay a nipanci jira. Am ori o to na
ranay ngalai sya ni Pite a pasyain jira a omza sya.
33Meyvazingowngaw si Yeso a tomita so macinanao jya am maniring ji Pite am,
“Kazey mo Satan. O nakenakem mo am beken a nakenakem ni Ama ta do to, ta
monganay do tao.”
34Makarahan am lovoten na rana ni Yeso o aro a tao a kano macinanao jya do
tangain na. Maniring jira am, “No amyan so tao a omonot jyaken am to na
pangawawan o kataotao na a somabway no jyojika na macihza jyaken.
35Ta o amnakenakem so kataotao na am maraherahet, ta mawakwak ori. Am o
tao a to ngawaw pa no kataotao na a mahap so vazay ko a meylimwang no
Mapasaray a Ciriciring na ni Ama ta do to am mahap na o to meyyonong a
ikavyay no pahad na.
111
Seysyo No Tao
© Bible Society in Taiwan.
36Tana mahap no tao o peymeymasaodan do karawan a kaji na makahapan so
to meyyonong a ikavyay no pahad na am ikongo peypeypangayan no nang!
37Ikongo ipalit na pa so to meyyonong a ikavyay no pahad na.
38O tao rana do karawan sicyaikwaya am yatey yaro rana o raraten da. No
amyan so tao a macimanig nyaken a kano ciring ko am no meysinaoli ko a
Nipamnekan na ni Ama ta do to a tao a macihza do azwazway ni Ama ta do to a
kano aro a tinsi am abo nakenakem ko sya.
Make 9
1“To ko na macitangayan jinyo am o yameytatanek do jya tao am amyan jira so
makapis pa so azwazway na ni Ama ta do to a meygegcin do karawan do
ikamavyay da pa.”
Nimablis o keyteytawan na ni Yeso
(Matay 17:1-13; Locya 9:28-36)
2Mavitos o ikanem na araw am palolwen na ni Yeso si Pite a kani Yake a kani
Yowani a mangay do makarang a tokon. Makarahan am todablis o keyteytawan
na ni Yeso do tangain da.
3So mina to na lavangi a maniray so ayob. Abo tao a makataha so ayob na so
kalavalavang.
4O tatlo a macinanao ji Yeso am to da rana cita si Idiya kani Moyse a tao no
kakwa pa, a macisirsiring ji Yeso.
5Maniring si Pite ji Yeso am, “Mo Mangnanao, yata tey yapya do jya. Mamaring
namen so atlo a ka sarwap an. Asa am imo a asa am si Moyse, asa am si Idiya.”
6Tey manyahey si Pite a kano kararay na. Am ori o ji da rana tenngi a
meyzezyak.
7Makarahan am to ngyan so cinalab a macita da a ambengbeng do teyngato da.
Meyratateng am to ngyan so ciring a meyzezyak. Maniring am, “Iya rana am ney
kaglaw ko a Anak. Amizngen nyo o ciring na.”
8Makarahan am kalahen da do sirisiri da am abo macita da tao. Si Yeso o macita
da macikaop jira.
9Omosok rana sira apo do tokon am maniring si Yeso jira am, “Do ji ko pa
nimirwai a mavyay a Nipamnekan na tao ni Ama ta do to am ji nyo meycicicyan
o yanyo nimacita a vazay do tokon ang.”
10Am ori o mina to da mangozai do ciring ni Yeso. Maniring sira do kadwan jira
am, “Ikongo o peypeypangayan no kapirwa na mavyay.”
112
Seysyo No Tao
© Bible Society in Taiwan.
11Maniring pa sira ji Yeso am, “Ikongo pancyan da nya no mangnanao no
iwawalam ni Ama ta do to a tao so kapanmanma na mai ni Idiya.”
12Maniring si Yeso am, “Manoyong kapanmanma ni Idiya a mapeyyalalap so
nakem no makaoya tao. Am ji da raralayan no tao. Am ikongo na idket do Seysyo
no keyyan no rako a alalaw na no Nipamnekan na ni Ama ta do to a tao a
kapeymakaro da jya no tao.
13To ko na macitangayan jinyo am yarana nimai si Idiya. Am da to ngolala,
akman so ciring do Seysyo a yana pakacirngen jya.”
Nivozwaw ni Yeso o komovot do kanakan a kalamsoyan ni Satan
(Matay 17:14-21; Locya 9:37-43a)
14Meysinaoli rana sira a macilovot do karwan da macinanao ji Yeso am macita
da o aro a tao a omlimot sira. Am no kanang am macinekanekad sira o
mangnanao no iwawalam ni Ama ta do to do macinanao ji Yeso.
15Macita da si Yeso no aro a tao am to da ngyakan. Am ori o nipalalayo da a
mangay omrapong sya.
16Maniring si Yeso do macinanao jya am, “Ikongo o ciring a yanyo ipacinekad
jira.”
17Amyan do aro a tao ang so asa ka tao. Maniring am, “Mo Mangnanao, yako
nipalolo o anak ko a yamangay tomita jimo. Ta yana kovotan no kalamsoyan ni
Satan. Am ori o yana ji makabnebneki.
18No yana kovotan no kalamsoyan ni Satan am yamalektek do teyrahem a yana
kapeyotaotab no ngongoy na yameygazicigit so ngepen a yana kapanigzang no
kataotao na. Ko nipanci o macinanao jimo a yamvozwaw sya am yada
jyavozwaw.”
19Maniring si Yeso jira am, “Kamo manoyong pa yaji makanet so nakenakem ji
Ama ta do to a tao sicyaikwaya. Akman rana so wanjin o kownownay ko a
macikaop jinyo. Akman ko rana so wanjin a marilaw ninyo. Ayyan kamo do jya
o kanakan.”
20Makarahan am yai da o kanakan. Macita na si Yeso no kalamsoyan ni Satan
am mina to na panigzanga o kanakan a kapeykolikolingtad na do teyrahem a
kapeyotaotab no ngongoy na.
21Maniring si Yeso do ama na am, “Yana rana mownay ya an?” Maniring o ama
na am, “Nimakalapo ya no kalyalikey na.
22Masangib ya civtan so inawan no kalamsoyan ni Satan a payongben do apoy,
hemesen do ranom. No si myan so vazay mo am ikarilaw mo pa yamen an.
Sidongen mo pa yamen an.”
113
Seysyo No Tao
© Bible Society in Taiwan.
23Maniring si Yeso am, “No si manoyong kapeyhanhan mo ni Ama ta do to am
abo sapan a vazay.”
24Meyratateng am amlololos o ama na. Maniring am, “Ko anoyngan am yapa ji
makanet o onowned ko. So sidongan mo pa jyaken.”
25Macita ni Yeso o aro a tao a mangay omlimot sya am maniring do kalamsoyan
ni Satan am, “Imo rana a na ikateleh a kalamsoyan ni Satan am yako imo
sirsirngen a ji ka na meyyahahay a komaro do kataotao no kanakan. So ji mo na
peyneynami so kapeysinaoli mo.”
26Meyratateng am amlololos o kalamsoyan ni Satan a kapanigzang na rana no
kanakan do nipakowbot na no kalamsoyan ni Satan. Am ori o icyakma ney
nimawakwak no kanakan. Maniring o aro a tao am, “Yarana nimawakwak!”
27Makarahan am pinanan na rana o lima na no kanakan a vangonen.
Meyratateng am makatanek rana.
28Somdep si Yeso do vahay am pacicin da si Yeso no macinanao jya. Maniring
sira am, “Ikongo namen ji makavozwawi so kalamsoyan ni Satan ang.”
29Maniring si Yeso am, “To nyo peykasa o onowned nyo a meynozi. Ta ori saon
o makavozwaw so akman so sang a kalamsoyan ni Satan am.”
Ipirwa na pazimanen ni Yeso o kawakwak na
(Matay 17:22-23; Locya 9:43b-45)
30Karwan da rana do dang am meyhavas sira rana do Cyadidi, ta taywen na do
tao o yanan na.
31Ta nanawen na pa sira o macinanao jya. Maniring jira am, “Itoro da o
Nipamnekan na ni Ama ta do to a tao do macioya jya tao a kawakwak da sya. Si
ikatlo na araw no niwakwak da sya am mirwa mavyay.”
32Am ji da tenngi no macinanao jya o peypeypangayan no ciring na. Am ji
dadkeci si Yeso a pacicin.
Sino pakarakehen a tao
(Matay 18:1-5; Locya 9:46-48)
33Makaranes sira do Cyapaynong am somdep sira do asa ka vahay. Maniring si
Yeso do macinanao jya am, “Ikongo nyo nikazyak do rarahan ang.”
34Abo jira tomovis jya, ta nikazyak da do rarahan o sino jira o pakarakehen da.
35Meyratateng am amlisna si Yeso karara na so rarwa so ikakarwan a
macinanao jya mai do tangain na. Maniring jira am, “O amnakenakem so keyyan
na do kakarangan na am masipanownowji ori a omilamnay so aro a tao an.”
36Makarahan am manara so kanakan kapatanek na sya do tangain da
sapopowen na. Maniring jira am,
114
Seysyo No Tao
© Bible Society in Taiwan.
37“O tomaotao so kanakan eya no ngaran ko am yaken o taotawwen da. O
tomaotao jyaken am beken a yakehen o taotawwen da, ta taotawwen da pa o
yanimapahanhan jyaken a Tao do to.”
Amrahet sya kano somidong nya a tao
(Locya 9:49-50)
38Maniring si Yowani ji Yeso am, “Namen nimakacita mo Mangnanao, so
yamamozwaw no ngaran mo so kalamsoyan ni Satan. Am ori o namen nyazan
sya, ta iya rana am beken a kararay ta.”
39Maniring si Yeso am, “Ji nyo ngaza, ta abo o tao a mangozay do ngaran ko a
mapeyvazay so mapeyzokab a vazay a kaoli na jyaken a avain.
40O ji mapasobna jyaten am macikabong jyaten.
41To ko na macitangayan jinyo am o manta ninyo so ranom a yopen nyo do
kanoyong nyo jyaken am tey saray na ori ni Ama ta do to.”
Kalittan a meyraraten
(Matay 18:6-9; Locya 17:1-2)
42Maniring si Yeso am, “No myan so tao a tomirara so pakananaken da a tao a
meyraraten a kapeymakaro na rana jyaken am apyapya rana o kapila jya
mangay itbong do awa.
43No si lima mo o nipeyraraten mo am to ranangteba. Tana abo rana o asa ka
lima a kapakasalap ji Ama ta do to am apyapya pa ori a kano meynanod so lima
mangay do kararatan a matemtem no jyahesep a lila no apoy.
44[Do kararatan rana am amyan dang so aowed a jyawakwak a kano jyahesep
a lila no apoy.]
45No si ai mo o nipeyraraten mo am to ranangteba. Tana abo o asa ka ai mo a
kapakahap mo so to meyyonong a ikavyay no pahad mo am apyapya pa ori a
kano meynanod so ai a mangay do kararatan.
46[Do kararatan rana am amyan dang so aowed a jyawakwak a kano jyahesep
a lila no apoy.]
47No si asa ka mata mo o nipeyraraten mo am to rana ngoswa. Tana asa mata a
kapakasalap do italamozong ni Ama ta do to am apyapya pa ori a kano
meynanod so mata mangay do kararatan.
48Do kararatan rana am amyan dang so aowed a jyawakwak a kano jyahesep a
lila no apoy.
49“O tao a makanakenakem so kapacilovot na do italamozong na ni Ama ta do
to am amyan so masazi na alalaw a iskad na jya.
115
Seysyo No Tao
© Bible Society in Taiwan.
50O asin rana am tey yapya. Am no jyapait rana am ikongo pavowin do dang a
kapait na. So inaran nyo so akman so asin a mapeypyapya so nakenakem no
icyatatao nyo.”
Make 10
Nanao so mapasyay so kataned do vahay
(Matay 5:31-32; 19:1-12; Locya 16:18)
1Karwan na rana ni Yeso do dang a kapeyhavas na do ayo a meyngaran so Yotan
a meypangay do Yotay. Macita da sira no aro a tao am meysinsinmo sira do
tangain ni Yeso. Akman sang a amnanao sira.
2O tatasa ka tao a macyagom do Vadisay am mangay sira ji Yeso. Naknakmen
da o keyleylamdam da sya. Maniring sira jya am, “Ikongo yadomket do
iwawalam ta do mahakay a mapakaro so kataned na do vahay. Pancyan pala
jyamen.”
3Makarahan am olin na sira pacicin ni Yeso. Maniring jira am, “Ikongo o ciring
na ni Moyse.”
4Maniring sira am, “Apyahen ni Moyse o kapeyvatvatek so vakong a itoro do
pakarwen a mavakes a kapya na rana no akman sang a vazay.”
5Maniring si Yeso jira am, “O nipadketan na so sang ni Moyse am tey rahet kamo
jyapasovoy.
6Am no kavayo na pa ni Ama ta do to a mangamaog so karawan am
nimangamaog so mahakay a kano mavakes.
7Am ori rana o karwan da na do inyapwan da no mapapapen a tao a matarek so
vahay.
8So icyakma dey yasa ka tao rana meyyaven do vahay.
9Am ori o jya to meysyai no meyyaven do vahay. Ta nimeysinmo rana sira do
tangain ni Ama ta do to.”
10Somdep sira do vahay am malavat da pa o vazay ang no macinanao jya.
11Maniring si Yeso jira am, “O mahakay rana to mapakaro so kataned na do
vahay a kapasakay na pa so kadwan am manoyong rana o akman sang a raraten
na, do kaji na mapanadnaden so kadwan na do vahay.
12No togcin o mavakes do mahakay na kangay na someksek do kadwan am
raraten o akman sang, do kaji na mapanadnaden so kahanghangan na
mahakay.”
Ipanlanlag na ni Yeso o kanakan
(Matay 19:13-15; Locya 18:15-17)
116
Seysyo No Tao
© Bible Society in Taiwan.
13Tatasa ka tao o mangay no kanakan ji Yeso a kapanci da nya a omapwapo sira.
Macita da sira no macinanao jya am azahen da sira ioya.
14Macita na sira ni Yeso o macinanao jya omza sira am maoya o aktokto na.
Maniring jira am, “Pancyan kamo sira o kanakan a mai jyaken. Ji nyo ngaza sira,
ta o italamozong na ni Ama ta do to a tao am akman sira so kanakan eya.
15Ko pa ipanci jinyo am o tao a makza no katalamozong na nira ni Ama ta do to
am inarahen da o kanakan a meyhanhan no inyapwan da.”
16Makarahan am sapopowen na o kanakan, kateyteyhesa na sira apwapwen no
lima na a ipanlanlag.
Aro so peymeymasaodan a malavayo a tao
(Matay 19:16-30; Locya 18:18-30)
17To rana jyangay si Yeso am to ngyan so asa ka tao a malayo a mangay a
meylilitod do tangain na. Maniring jya am, “Mo Mangnanao a tey yapya so
nakenakem. Makongo ko so wanjin a kapakahap ko so to meyyonong a ikavyay
no pahad ko.”
18Maniring jya si Yeso am, “Ikongo mo pancyan nyaken a apya so nakenakem.
Si Ama ta do to o apya so nakenakem am.
19Mo katenngan o iwawalam ni Ama ta do to do kaji mangapan so tao. Ji
mangzakza. Ji manakaw. Ji mangamaog so malas a ciring. Ji manlita. Ikaglaw
nyo a ikanig o inyapwan nyo.”
20Maniring o tao am, “Mo Mangnanao, ko na nimamimin o akman sang a
yanimapeyvazay no kalyalikey ko pa.”
21Citahen ni Yeso o tao ori am ikarilaw na. Maniring am, “Yasa pa mo jya
nimapeyvazay. Ipanazang mo o peymeymasaodan mo. O ngina na nizpi am
ipangarilaw mo so makasi a tao. Ta ori o iyan no kangangay mo do teyngato a
kapacihza mo na jyaken.”
22Mamizing na ori no tao ori am to rana meykaraherahet o moing na mangay
rana. Ta tey yaro o kangangay na.
23Citahen na ni Yeso o amyan do livolivon na tao am maniring jira am, “Tey
masalit sira o aro so kangangay a tao a italamozong ni Ama ta do to.”
24Yeyyak da no macinanao jya o ciring ni Yeso. Maniring pa si Yeso am,
“Manoyong, manga keypong, o kaji na to macitapatapasan no italamozong ni
Ama ta do to a tao.
25O aro so peymeymasaodan am masalit a italamozong ni Ama ta do to.
Mowwamek pa o meykavokovokoz so likod a baka a lomyos do lala no rayom,
a kano aro so peymeymasaodan a tao a macikaop do italamozong na ni Ama ta
do to.”
117
Seysyo No Tao
© Bible Society in Taiwan.
26Makarahan am isavasavak da no macinanao jya. Maniring sira do kadwan jira
am, “No akman sang am sino o patazadangen na ni Ama ta do to do teyngato.”
27Citahen na pa sira ni Yeso. Maniring jira am, “O masalit do tao am mowwamek
ji Ama ta do to. Ta abo ji na peyvazay ni Ama ta do to.”
28Maniring si Pite am, “Cita pala yamen a yato ngaro do yamakakaday a vazay
namen a namen kapacilolo jimo.”
29Maniring si Yeso jira am, “To ko na macitangayan jinyo am o mahap so vazay
ko a kano meylimwang no Mapasaray a Ciriciring ko a to rana ngaro do vahay
da kano kakakteh na kano inyapwan na kano minapodpod jya kano nihakawan
da am
30arwaro pa o makadpeh jya do karawan a vahay na kano kakakteh na kano
inyapwan na kano minapodpod jya kano nihakawan na. Am amyan so alalaw
na do karawan. Am cyaha, ta mahap na no makwa o to meyyonong a ikavyay no
pahad na.
31Am o macipanmanma sicyaikwaya am masipanownowji rana no makwa do
teyngato. Sira rana nimasipanownowji am masipanmanma rana sira do
teyngato.”
Ikeypitlo na rana ni Yeso a manci no kawakwak na a kapirwa na a mavyay
(Matay 20:17-19; Locya 18:31-34)
32Amyan sira do rarahan a meypangay do Yelosaleng am nimamanong dang si
Yeso. Makarahan am meytataziman sira o macinanao jya. So icyakman da sang
no macihza jira a tao a manyahey. Meyratateng am lovoten na sira o rarwa so
ikakarwan a macinanao jya, kapanci na nya jira so omanam a vazay do kataotao
na.
33Maniring am, “Citahey kamo, do tamo ipeypangay do Yelosaleng an, da
kapanazang nyaken a Nipamnekan na ni Ama ta do to a tao no panipanirsirngen
da no mapatanatanang so nakem da si Ama ta do to a kano mangnanao no
iwawalam ni Ama ta do to a tao. Ipanci da o kawakwak da jyaken, katoro da
nyaken do beken a tao do Yotay.
34Ji da ninigan a cicippan a kasipsipzot da jyaken a kawakwak da jyaken. Am si
ikatlo na araw am mirwa ko pa a mavyay.”
Kakzeben ni Yake a kani Yowani a vazay ji Yeso
(Matay 20:20-28)
35O anak ni Sipitay a meyngaran so Yake a kani Yowani am mangay sira ji Yeso.
Maniring sira am, “Mo Mangnanao, yamyan so yasa ka vazay a namen kakzeben
jimo. Inaoy si apyahen mo.”
36Maniring si Yeso am, “Ikongo nyo kakzeben jyaken.”
118
Seysyo No Tao
© Bible Society in Taiwan.
37Maniring sira am, “No si amyan ka do peypanirsirngen mo am peysaviken mo
yamen do wanan mo a kado ozi mo a palisnahen a meypanirsirngen an.”
38Maniring si Yeso jira am, “Nyo jyatenngi o yanyo kakzeben. Manngwa, mahap
nyo o rako a alalaw ko an? Manngwa, meynaran nyo yaken a mangay a
mawakwak an?”
39Maniring sira am, “Noon, mahap namen.” Maniring si Yeso jira am,
“Manoyong o kapakahap nyo so alalaw ko. Manoyong o kapakeynaran nyo
jyaken a wakwaken da.
40Am beken a yaken o mamnek do omlisna do ozi ko a kado wanan ko a
meypanirsirngen. Ta o pamnemnekan na ni Ama ta do to a tao o amlisna do
dang.”
41Mamizing da ori no asa ngarnan a macinanao jya am ikaoya da si Yake a kani
Yowani.
42Am ori o nilovotan na ni Yeso so macinanao jya do tangain na. Maniring jira
am, “O panirsirngen rana do teyrahem am abo ji ngamizing so akman sang a tao
an. So pancyan da no nang a makayokod nira tao.
43Am inyo rana am ji nyo nginara o akman sang. No si myan jinyo so tao a makza
no kaizay na am pavevehen nyo o kataotao nyo a manidong so icyatatao nyo an.
44O makza no kaizay na am inarahen na o lamlamsoy a mapeylamnay so aro a
tao.
45Ta o na nyai no Nipamnekan na ni Ama ta do to a tao am beken a ilamnain no
tao. Ta mapeylamnay so aro a tao a kangay na mapasansan so kataotao na yagag
na sira do peyraratenan da.”
Niwakwakan na o mavota tao a meyngaran so Patimay
(Matay 20:29-34; Locya 18:35-43)
46Karwan da o yanan da ili a meyngaran so Yedike ni Yeso a kano macinanao
jya kano aro a tao am amyan so mavota tao a anak ni Timay a meyngaran so
Patimay a omlisna do siri no rarahan a macikakanen.
47Mamizing na o keyyan na ni Yeso a tao do Nasale am amlololos. Maniring am,
“Mo Yeso a sivovoong ni Tawey, ikarilaw mo pa yaken an.”
48Meyratateng am aro tao a omwoya nya do kagalagal na. Am ikeykavevek na
amlololos. Maniring am, “Imo rana sivovoong ni Tawey am ikarilaw mo pa
yaken an.”
49Makarahan am mina to neyked si Yeso. Maniring am, “Rarrey kamo jya.”
Maniring sira do mavota tao am, “Cyaha, tanek rana, ta na ipanci imo.”
119
Seysyo No Tao
© Bible Society in Taiwan.
50Am ori o mina to na walici no ayob na a katanek na a mangay do tangain ni
Yeso.
51Maniring si Yeso jya am, “Ikongo mo kakzeben jyaken.” Maniring o mavota
tao am, “Mo Mangnanao, ko ikakza o yako kapakacita.”
52Maniring si Yeso am, “Angay rana, ta mo rana nikapya o mo kapeyhanhan ni
Ama ta do to.” So ji na nimeyyahahai a makacita no mavota tao. Makarahan am
macihza rana ji Yeso.
Make 11
Azwazwain da si Yeso a meypangay do Yelosaleng
(Matay 21:1-11; Locya 19:28-40; Yowani 12:12-19)
1Masngen rana sira do Yelosaleng am mangay sira do tokon a meyngaran so
Kanlan. O tokon rana am masngen ori do Peyvake a kado Potani a ili. Karahan
am manovoy si Yeso so rarwa ka macinanao jya manma mangay.
2Maniring si Yeso jira am, “Angay kamo do ili. Si mangay kamo am amyan dang
so asa ka baka ji pa nikaoranan no tao a makedked do dang. Si macita nyo am
ovain nyo a kai nyo nya jya.
3No si amyan so tao a manci no, ‘Nyo kongwen ori.’ Si maniring kamo jya am,
‘Yamyan so na patakan nya no Panirsirngen. Cyaha, ta makeykai na paolin jimo.’
”
4Makaranes sira am macita da do siri no rarahan o makedked a likta baka,
kaovay da sya.
5Maniring sira o tao a meytatanek do dang am, “Ikongo nyo ovayan so likta baka
ang.”
6Karahan am to da mangozai o ciring ni Yeso a itovis da jira. Am ori o nipyan da
sira omovay sya.
7Meyratateng am yangay da ji Yeso o likta baka a kaparasay da so ayob da do
baka, a kaoran na rana ni Yeso do baka.
8Aro o tao a tomeytay so ayob da do rarahan. Aro o nimanyangaw so yangaw
no kayo a teytain da do rarahan.
9Maniring sira o macihza jya tao am, “Azwazwain ta si Ama ta do to. Inaoy si
ipanlanlag ni Ama ta do to o na nitovoy a tao.
10Inaoy si ipanlanlag na ni Ama ta do to o yamakaranes a meypanirsirngen a
macipalit do ineynapo ta si Tawey. Inaoy si mangay ji Ama ta do to o azwazway
na.”
120
Seysyo No Tao
© Bible Society in Taiwan.
11Makaranes si Yeso do Yelosaleng am mangay do rako a panaralayan a tomita
so makakaday a amyan do dang. Ikongo do mahep rana, am ori o nikarwan da
rana do dang ni Yeso a kano macinanao jya mangay do Potani.
Nipanircirngan ni Yeso o kayo a meyngaran so ovako
(Matay 21:18-22)
12Ikadwa na araw am karwan da na o Potani a kapeysinaoli da rana do
Yelosaleng. Amyan sira do rarahan am makcin si Yeso.
13Macita na do anamen da angayan o meyngaran so ovako a kayo a mapka no
voong na. Mangay do kayo a meykala so asi na am voong na o macita na. Ta
beken pa vehavehan no ipalasi na.
14Maniring do kayo si Yeso am, “Ko imo sirsirngen am macipinda sicyaraw eya
o kabo rana no tao a koman so asi mo.” So nikamimin da no macinanao jya
nimakamizing so ciring na.
Nipangzan ni Yeso o rako a panaralayan
(Matay 21:12-17; Locya 19:45-48; Yowani 2:13-22)
15Makaranes sira do Yelosaleng am mangay si Yeso do rako a panaralayan a
mapowbot so manazang no makakaday a apzapzatan da a kapasakeb na sya
ibokbok so peypalipalitan da so nizpi a kavangan a kano lilisnan da no
manazang no hato a tao.
16So ji na nimyai so tao do pantaw no rako a panaralayan a somdep no
makakaday a warawara da ipanazang da do reryan no rako a panaralayan.
17Maniring jira si Yeso am, “O domket do Seysyo a ciring na ni Ama ta do to am,
‘O raralayan nyo nyaken a vahay am peyneynozyan ori no aro a tao.’ Am nyo to
peyvaliw a da peyvahayan no manakaw a tao.”
18Mamizing da o ciring na no panipanirsirngen no mapatanatanang so nakem
da si Ama ta do to a kano mangnanao no iwawalam ni Ama ta do to am
naknakmen da o kawakwak da si Yeso. Am ikanyahey da si Yeso, ta tey yaro o
tao a omanod do ciring na.
19Maseyrem rana am karwan da o ili ang ni Yeso a kano macinanao jya.
Kapeyhanhan ni Ama ta do to
(Matay 21:20-22)
20Ikadwa na araw do apnezak am mangonong pa si Yeso a kano macinanao jya
do rarahan ang. Karahan am macita da o ovako a kayo to rana hayo so voong a
maoto.
21So pakanakman na ni Pite so mina vazay na ni Yeso do kayo ang. Maniring ji
Yeso am, “Mo Mangnanao, cita pala o kayo a nipanircirngan mo a yarana
todaoto.”
121
Seysyo No Tao
© Bible Society in Taiwan.
22Maniring jira si Yeso am, “To ko na macitangayan jinyo am no manoyong
kamo a meyhanhan ni Ama ta do to am
23apya kapanci nyo no tokon a meylis a mangay do awa. No manoyong kamo a
ji meykarwa so nakem ji Ama ta do to a omanoyong do ciring na am manoyong
keyyan no akman sang a vazay nyo.
24Am ori o ko pancyan nya jinyo. No meynozi kamo a keyyan no amin nyo am
anoyngan nyo o kapakahap nyo so sang. So ikabo no ji na norwan jinyo a amin
nyo.
25No meytatanek kamo a meynozi am manmanma o kato nyongbowan so
oyaoyyan nyo no maoya ninyo a tao. Ta ori o vonasan na ni Ama ta do to so
raraten nyo.
26[No ji nyo peykabobwa o oyaoyyan nyo no icyatatao nyo am akman sang si
Ama ta do to a ji vonas so raraten nyo.]”
Ikazyak da o nikapwan no oyowyat na ni Yeso
(Matay 21:23-27; Locya 20:1-8)
27Mirwa sira mangay do Yelosaleng. Omalam si Yeso do reryan no rako a
panaralayan am mai sira o panipanirsirngen da no mapatanatanang so nakem
da si Ama ta do to a kano mangnanao no iwawalam ni Ama ta do to a kano
panipanirsirngen da.
28Maniring sira ji Yeso am, “Asyo oyowyat mo a yamapeyvazay so aro a vazay
ang. Sino o yanitomoro no oyowyat jimo a yamapeyvazay so aro a vazay ang.”
29Maniring si Yeso am, “Pacicin ko pala inyo no asa ka ciring. No si tovisan nyo
yaken am ori o pancyan ko no na nikapwan no oyowyat ko a yamapeyvazay so
aro a vazay.
30Pancyan kamo pala jyaken o yana nikapwan no oyowyat ni Yowani a
nimanaktak so tao. Yapo ji Ama ta do to oyowyat ori an? No yapo do tao.”
31Karahan am meykalakalavaten rana sira. Maniring sira am, “Kongwen tamo
ori a tovisan. No si ipanci ta o kapo na ji Ama ta do to am ji na panenesha yaten
ni Yeso a ji nganoyong ji Yowani a.
32No si kwan ta o kapo na do tao am jyabo kaji da oyyan nyaten no aro a tao, do
da kanoyong ji Yowani a panoyonoywan na so ciring ni Ama ta do to a.”
33Meyratateng am maniring sira ji Yeso am, “Namen jyatenngi.” Maniring si
Yeso jira am, “No komwan am ji ko mancyan jinyo o na nikapwan no oyowyat
ko a yamapeyvazay so aro a vazay.”
Make 12
122
Seysyo No Tao
© Bible Society in Taiwan.
Pehngehngayan na so ciring na do marahet so nakem a tao a nimvood so
nihakawan
(Matay 21:33-46; Locya 20:9-18)
1Nanawen na sira ni Yeso am mangononong so pehngehngayan na so ciring na.
Maniring am, “Amyan so asa ka tao a nimeymowa so asa lan a potaw.
Makarahan am zazacitan na o livolivon na a kapamaring na so pangatesan na
so potaw a kapatnek na so tagakal a panitan na so manakaw a tao. Mateyka na
am itoro na do tao a vooden da peymowan a kangay na rana do marai a ili.
2Marateng rana o araraw na no ikazako no asi no kayo am manovoy so asa ka
lamlamsoy na mangay mahap so akma ney vonong.
3Macita da no nimvood so nihakawan na tao o lamlamsoy na am vitkehen da o
zagaw na a kabakbak da jya. So nikabo no nimahap na a meysinaoli do
nitomovoy sya tao.
4Makarahan am manovoy pa o mapeymowamowa sya so asa ka lamlamsoy na
mangay. Mangay ori am cikcikan da a peyleylaken.
5Makarahan am manovoy pa so asa ka lamlamsoy na mangay. Mangay ori am
zakaten da. So nikamimin da no nitovoy na tao a nibakbakan da a kapakakasi
da so karwan da a wakwaken.
6Ney manowji na am to na rana novoya o ney kaglaw na anak a mangay a
macisirsiring do nimvood so nihakawan na, ta manakenakem o
mapeymowamowa sya am, ‘Jyabo kaji dasnekan no minapodpod jyaken a.’
7Meysirisiring rana sira o nimvood so hakawan na tao am maniring rana sira
am, ‘Iya ya o yaomamoon so nihakawan na. To ta na wakwaka kamoon ta so
nihakawan na.’
8Karahan am rakpen da o anak na a kawakwak da sya, kawasik da nya do asked
no nihakawan da.”
9Maniring rana si Yeso am, “Meypeypanngonngo paro o meyngongyod a
mapeymowamowa sya tao. Jyabo kavyay na sira so nimvood so nihakawan na
tao a ji na ngaolya jira o peymowamowan na, katoro na nya vooden da no
matarek a tao a.
10Nyo pa jyatenngi o akman sya ciring do Seysyo? ‘O Vato a niwalit da no
mapakapya so vahay am yarana meyvoga a ney makdeng na aslet no ai no
vahay.
11So ikanoyong no vazay ni Ama ta do to a mapeyzokab.’ ”
12Makazazap da no panipanirsirngen no tao do Yotay o pakacirngen na jira. Am
ori o naknakman da si Yeso a rakpen. Am kanyahey da no aro a tao. Ori o to da
rana angai.
123
Seysyo No Tao
© Bible Society in Taiwan.
Tomoro ji Kaysa so deyking
(Matay 22:15-22; Locya 20:19-26)
13O tatasa ka tao a macyagom do Vadisay a kano macikagom ji Helote a tao am
nipahanhan da sira mangay ji Yeso. Naknakmen da o kapeykala da so malas a
ciring na ipatwaw da so kalasan na.
14Maniring sira ji Yeso am, “Mo Mangnanao, namen katenngan imo a yaji
mangalalas a tao. Namen katenngan imo a yamapeyyangangay so tao a
nanawen, do mo kapeylimwang no ciriciring na ni Ama ta do to. Am pancyan
pala jyamen. Manngwa, apya do iwawalam ta o katoro ta do panirsirngen no
Loma si Kaysa an? Manngwa, tomoro namen an? No ji namen noro.”
15To na rana tenngi ni Yeso o keyleylamdam da sya. Maniring jira am, “Ikongo
nyo ileylamdaman jyaken. Inya kamo pala so asa ka nizpi. Ta citahen ko.”
16Karahan am ipanta da so asa ka nizpi. Maniring si Yeso jira am, “Sino o
asyasing a kano ngaran a yadomket do nizpi eya.” Maniring sira am, “Si Kaysa.”
17Maniring si Yeso am, “No komwan am o monganay ji Kaysa am itoro nyo jya.
Akman sang ta o monganay ji Ama ta do to am itoro nyo ji Ama ta do to.”
Mamizing da o ciring ni Yeso am isavasavak da.
Nanao na ni Yeso so keypirwa na pa mavyay no nimawakwak rana tao
(Matay 22:23-33; Locya 20:27-40)
18O tao a macyagom do Satokay a ji nganoyong do kavyay pa no nimawakwak
a tao am mangay sira ji Yeso.
19Maniring sira am, “Mo Mangnanao, o nanao ni Moyse am no mawakwak o tao
a kabo no anak na am pasakain no kakteh na o mavakes na a keyyan no
komownongan no kakteh na rakeh do karawan.
20No kakwa am amyan so papito a meyketeketeh. Mapapapen o rakeh jira am
abo taodtod na no kawakwak na.
21Karahan am papenen no tomonton jira. Mawakwak ori am akman sang a abo
so taodtod. O ikatlo da am akman sang,
22a kato da twatontonan a meyketeketeh a mapapapen so mina mavakes no
rakeh jira. Am abo taodtod da. Mownay am mawakwak rana o mavakes ang.
23Manngwa, no marateng o araraw no ikeypirwa mavyay no tao am sino jira
ang o manoyong a mapeykahanghangan so sang. Ta nimamimin sira o papito a
meyketeketeh ori a nimapasakay sya.”
24Maniring si Yeso jira am, “Kamo tey malas an. Ta nyo jyatenngi o Seysyo. Nyo
jyatenngi o oyowyat ni Ama ta do to.
25No si mirwa a mavyay o tao a apo do heseb da am akman sira so tinsi do
teyngato a ji macivahavahay.
124
Seysyo No Tao
© Bible Society in Taiwan.
26O vazay rana ano mirwa a mavyay o nimawakwak a tao am manngwa, nyo jya
nivilangan o vakong ni Moyse do jyasleb a kayo? Maniring ji Moyse si Ama ta
do to am, ‘Yaken rana am Tao do to na yaken ni Apolahan a kani Isa kani
Yakebo.’
27O peypeypangayan no nang am Tao do to da si Ama ta do to no mavyay a tao
a omanoyong jya. Ta o tao rana do tangain ni Ama ta do to am mamimin a
mavyay sira. So yanyo ikanoyong a yamalas a manci no kaji da mirwan a
mavyay no nimawakwak rana tao.”
Ney makdeng na nanao na
(Matay 22:34-40; Locya 10:25-28)
28Mamizing na no asa ka mangnanao no iwawalam ni Ama ta do to a tao o ciring
da am isaray na o nitovis ni Yeso do tao a macyagom do Satokay. Am ori o
nyangay na mapacici si Yeso. Maniring am, “Ikongo ney makdeng na do nanao
ni Ama ta do to.”
29Maniring si Yeso am, “O ney makdeng na am, ‘Inyo rana Isedi a tao am
amizngen nyo. O Panirsirngen ta Tao do to ta am yabo ikararwa na a
Panirsirngen ta.
30O onowned mo a kano pahad mo a kano nakenakem mo a kano oyowyat mo
am to mo peykasa a omraralay ni Ama ta do to a Tao do to mo.’
31Ikadwa na am, ‘Ikarilaw mo o icyatatao mo. So to mo peyyangai so aryarilaw
mo so kataotao mo a marilaw no icyatatao mo.’ So ikabo na rana no makataha
so sya so kakdekdeng.”
32Maniring ji Yeso o mangnanao no iwawalam ni Ama ta do to a tao am, “Mo
Mangnanao, yabo mo kalasan. So na ikanoyong no ciring mo, do yana kasa ka
tao ni Ama ta do to a yabo so ikararwa.
33So raralayan ta ni Ama ta do to no onowned ta kano nakenakem ta kano
oyowyat ta, a kato peyyangayan so aryarilaw so kataotao a marilaw no
icyatatao. So ikakdekdeng no nya kano nakem ta sya vinyay a kano makakaday
a patanangen ji Ama ta do to.”
34Meylamdam na ni Yeso o tao ori a mateneng a mapasapa jya am maniring jya
si Yeso am, “Ka na makeykai a macikaop do italamozong na ni Ama ta do to.”
Nimacipinda no kanang o kabo rana no makadket ji Yeso a pacicin.
Sivovoong na ni Tawey o Misayya
(Matay 22:41-46; Locya 20:41-44)
35Mangnanao si Yeso do rako a panaralayan am mapacici no asa ka ciring.
Maniring am, “Ikongo da pancyan no mangnanao no iwawalam ni Ama ta do to
so kapeysivovoong na so Misayya ni Tawey.
125
Seysyo No Tao
© Bible Society in Taiwan.
36Oyatan no Seyzi si Tawey am maniring am, ‘Yamaniring si Ama ta do to do
Panirsirngen ko am: Amlisna ka do wanan ko mangay si balinasen ko sira o
macioya jimo a tao.’
37Abneken na ni Tawey a Panirsirngen na o Misayya. Am ikongo
peysivovoongan na syaha.” So ikatey yaro no tao a masaray a omamizing so
ciring ni Yeso.
Marahet a iyangay da no mangnanao no iwawalam ni Ama ta do to
(Matay 23:6-7,14; Locya 20:45-47)
38Maniring pa si Yeso do nanawan na sira am, “Azimanen nyo sira o mangnanao
no iwawalam ni Ama ta do to a tao. Sira rana am da ikakza o da kapeyyayob so
pipya ayob a yamangonong do rarahan. Ikakza da o kararalay da nira no tao do
karwarwan no tao.
39No mangay sira do peyneynozyan a kado pamarmarngan so kanen am ikakza
da o kalisna da do pamanongan na.
40Littan da sira o vao a mavakes ahapen so iheyhakaw a kato da ngidan so inozi
da. Mangay o kapeydedna na jira no makdeng a ipasingsingkad na sira ni Ama
ta do to.”
Kingking no vao a mavakes
(Locya 21:1-4)
41Amlisna si Yeso do rako a panaralayan a tomita so aro a meykingking a tao a
mapangay so kingking da do kavangan. Aro sira o meynizpi a tao a komozong
so aro a kingking da.
42Karahan am amyan so asa ka vao a mavakes a mangay mapangay so adwa ka
nizpi.
43Karahan am lovoten ni Yeso o macinanao jya. Maniring jira am, “To ko na
macitangayan jinyo am yarwaro pa o na nipangay a kingking na no vao a kano
aro a tao.
44O karwan no tao am da ipeykingking o hepan da. Am tana yamavak o velek
no vao ori am na to mimina o na ipangakaday a nizpi na yaipeykingking.”
Make 13
Ipanci ni Yeso o kakavakava no rako a panaralayan
(Matay 24:1-2; Locya 21:5-6)
1Makowbot si Yeso a apo do rako a panaralayan am maniring jya o asa ka
macinanao jya am, “Cita pala o yatey yapya da nyamaog no vato a panaralayan.”
126
Seysyo No Tao
© Bible Society in Taiwan.
2Maniring si Yeso am, “Nyo ikalak o yatey yapya so kamamaogan a vahay am
mangay o kazdazday da so vato a yada nyamaog sya. So ikabo na rana no vato
a mavezed do dang.”
Omanam a alalaw
(Matay 24:3-14; Locya 21:5-19)
3Amyan si Yeso do tokon a meyngaran so Kanlan do katovangan na no rako a
panaralayan. Omlisna si Pite a kani Yake a kani Yowani a kani Antele am pacicin
da si Yeso.
4Maniring sira am, “Si mango am makaranes o akman sang a vazay. Makongo
so wanjin ori si makaranes.”
5Maniring si Yeso jira am, “Azimanen nyo o littan da jinyo no tao.
6Ta amyan so tao a amvood so ngaran ko a manci no ka Kizisto da a ilita da do
aro a tao.
7No mamizing nyo o meyyarap do livolivon no pongso nyo am ji kamo anyahey.
Ta amyan so akman sang a vazay. Am beken a kavosan na ori no karawan.
8Meyyarap sira o meytarek so itetngehan a kapeyyarap da no teyhesa ka
mahataw. So iyan na no rako a kanini a kano abcil do karawan. Am ori rana am
papwan na rana so kapakaranes na rana no alalaw do teyrahem.
9“Azimanen nyo, ta rakpen da inyo a yangay do pacicicyan a kabakbak da jinyo
do peyneynozyan, do kararalay nyo nyaken. So ikanoyong nyo a meylimwang
no Mapasaray a Ciriciring na ni Ama ta do to do tangain da no panirsirngen a
kano meymatmatngeh no teyhesa ka mahataw.
10Am manmanma kapeylimwang na no Mapasaray a Ciriciring na ni Ama ta do
to do tao do peycyamahamahatawan a kakavos na rana no karawan.
11No rakpen da inyo a yangay do pacicicyan am ji nyo a ratan o ciring nyo a
ipasapa nyo jira. Ta sidongen na inyo ni Ama ta do to a mapasapa jira. Ta o
ipasapa nyo jira am beken a monganay jinyo. Ta omaing do Seyzi na ni Ama ta
do to a ciriciring a pasapahen nyo.
12No si marateng o araraw no nang am ipanazang da no tao o meysinogat a
kakteh da a wakwaken no tao. So icyakman na sang no ama da do ananak da. O
ananak da am ioya da sira o inyapwan da manci no kawakwak da sira no tao.
13Pacioyyan da inyo a omraralay nyaken. Am o to ngotokot a jyahayo so nakem
a omraralay nyaken am mahap da o to meyyonong a ikavyay no pahad da.
Tey manganyahey a alalaw
(Matay 24:15-28; Locya 21:20-24)
14“Macita nyo o mapaoya a somazovaz si Ama ta do to a mangay da patneken
do ji nyo mamyapyan a tankan na. (No vilangan nyo a ciring eya am to nyo na
127
Seysyo No Tao
© Bible Society in Taiwan.
naknakma o peypeypangayan na.) No si marateng ori am o meyvahay do Yotay
am mangay sira tomayo do takey.
15So ji da ranandepi no tao do vahay da a mangap so apzapzatan.
16O amyan do nihakawan da am ji rana ngoli a mangap so ayob da.
17No marateng o araraw ori am to sira makasi o mamlis so kanen a kano
mangahanas a mavakes.
18Mapasyasi kamo ji Ama ta do to a kaji na makaransan no akman sang a vazay
do ahemyan.
19Ta o akman rana sang a alalaw do araraw am abo pa o akman sang no kamaog
na so karawan ni Ama ta do to. So ikabo na no akman sang no makwa.
20No ji na pazikenkeni ni Ama ta do to o araraw no akman sang a alalaw do
teyrahem am abo tao a mavyay. Am na kapakanakem so na nipamnekan a
yamraralay nya a tao. Ori o na pazikenkenan do araraw no alalaw do teyrahem.
21“No amyan so tao a manci nya jinyo so, ‘Oya do jya si Kizisto. Ori do kwang si
Kizisto,’ am ji nyo nganoyngi.
22Ta amyan so tao no makwa a manci no ka si Kizisto da kano malas so
ipangnanao a tao. Sira rana am meyvazay sira so mapangyangyalak a vazay a
ipeycyakawad da do nipamnekan na ni Ama ta do to a yamraralay nya tao.
23Azimanen nyo. Ta ko rana nipanmanma a ipanci jinyo o akman sang a vazay.
No mai o Nipamnekan na ni Ama ta do to a tao
(Matay 24:29-31; Locya 21:25-28)
24“No mavitos rana o aro a alalaw ori do araraw am to rana kedep o araw. Ji
rana manikap o vehan.
25Makas rana o mata no hanit. Mablis rana o masamasaod no hanit.”
26No si marateng rana ori am meytotwaw ko rana a Nipamnekan na ni Ama ta
do to a tao do cinalab a meygegcin no rako a oyowyat ko a kano azwazway ko.
27Pasonsonen ko o tinsi a mangay do peycyamahamahatawan a kalovot ko sira
so nipamnekan na ni Ama ta do to a tao a apo do teyhesa ka mahataw.
Pehngehngain na o nanao na do kayo
(Matay 24:32-35; Locya 21:29-33)
28“To nyo na nita o voovoong no ovako a kayo. No to naod rana do yangayangaw
na am to nyo na tenngi o ka teyteyka na.
29Akman sang an, ta no macita nyo o makakaday a alalaw do teyrahem am
makeykai ko rana a mai.
128
Seysyo No Tao
© Bible Society in Taiwan.
30Manakem nyo an, ta amyan kamo pa tao sicyakwaya am makaranes rana o
akman sang a vazay.
31Mabalinas o hanit a kano teyrahem. Am jyablis o ciring ko a mangay do kaidan
no karawan.
Abo tao a makateneng do araraw ang
(Matay 24:36-44)
32“Am abo tao a makateneng do araraw no yai ko. Tana tinsi am ji da tenngi.
Akman sang o Anak na ni Ama ta do to a ji makateneng jya. Ta si Ama ta do to o
makateneng jya.
33Azimanen nyo. Yokain nyo o onowned nyo. Ta ji nyo a tenngi o ipakaranes no
araraw ang.
34Akman so tao a mangay mangilili a tomoro no makakaday a vazay do
lamlamsoy na peyvazain da a kapanci na rana no mangiwangiwang so
pazevngen a lamlamsoy na a ji mapaitkeh so kataotao na.
35Am ori an ipeytataziman nyo. Ta ji nyo a tenngi o yai no mapeyvahay sya tao.
Ala mai do maseyrem. Ala mai do avak no ahep. Ala mai do ikaraw na rana. Ala
mai do peysibwen no tao.
36No si ji mapaziman a mai a kapakacita na jimo a mitkeh am jyabo kapya mo
a.
37O yako ipanci jinyo am inyo a aro a tao o ko peycirngan sya. So ipeytataziman
nyo!”
Make 14
Naknakmen da o kawakwak da si Yeso
(Matay 26:1-5; Locya 22:1-2; Yowani 11:45-53)
1Kadwa araw pa kapamaring da so kanen a koman so ji nimimway a pang do
Iyeci. Am o panipanirsirngen da no mapatanatanang so nakem da si Ama ta do
to a kano mangnanao no iwawalam ni Ama ta do to am naknakmen da o
ahahapan da si Yeso, do rakpan da sya do ikabo no tao a wakwaken.
2Maniring sira am, “Taosya o karakep ta sya do ipamaring so kanen, ta
meyvonag sira o aro a tao.”
No kapaglo ni Madiya so mahangno a haneng do oo ni Yeso
(Matay 26:6-13; Yowani 12:1-8)
3Amyan si Yeso do Potani do vahay da da Simong a omlabyab so kolit no kakwa.
Koman sira am mangai o asa ka mavakes so tagaw a kapnowan no masingat a
mahangno a haneng. Karahan am aspin na o tagaw a kapaglo na sya do oo ni
Yeso.
129
Seysyo No Tao
© Bible Society in Taiwan.
4Macita da no maciwalam ji Yeso a tao am maoya sira so aktokto. Maniring rana
sira am, “To na gagidan ori am ikongo peypeypangayan no akman sang.
5Jingbeywani o yatey masingat a haneng ang. Apyapya rana o kapamalit nya so
nizpi a ipanidong so ikasi a tao am.” Am ori o nioyyan da no mavakes ang.
6Am maniring si Yeso am, “To nyo macipanadngi. Nyo kazyakan no yapiya
vazay na jyaken.
7Yamasangib sira o makasi a tao a yamacikaop jinyo. Jyasalit jinyo o kasidong
nyo sira. Am yaken am ko jyasangib, ta yalikey rana o ipacikaop ko jinyo.
8Am iya rana am na paminmindan rana ya no nakem na jyaken an, a yamapaglo
do kataotao ko so yamahangno a haneng. Ta ori rana am yavat na ori do
bobwan da jyaken.
9To ko na macitangayan jinyo am no ipeylimwang o Mapasaray a Ciriciring na
ni Ama ta do to do karawan eya am abo ji makalavat so mina vazay na jyaken
no mavakes eya.”
Naknakmen na ni Yota o kapanazang na ni Yeso
(Matay 26:14-16; Locya 22:3-6)
10O rarwa so ikakarwan a macinanao ji Yeso am amyan so asa ka tao a
meyngaran so Yota a tao do Isecyadi. Iya rana am mangay ori do
panipanirsirngen da no mapatanatanang so nakem da si Ama ta do to a
manazang ni Yeso jira.
11Mamizing da o ciring ni Yota am masaray sira. Karahan am ninoon da o
kapanta da nya so nizpi. Ori o nipacipinda na rana no sapan na so araraw a
torwan na rana ni Yeso jira.
Tomalakanen sira so pamaringan da so kanen
(Matay 26:17-19; Locya 22:7-13)
12Omanam o kasaraw do ipamaring da so kanen a iyakan da so ji nimimway a
pang am manwakwak sira so kagling. Maniring sira ji Yeso o macinanao jya am,
“Do wanjin mo tovoyan jyamen a tomalakanen so pamaringan ta so kanen do
Iyeci.”
13Karahan am mapahanhan si Yeso so rarwa ka macinanao jya. Maniring jira
am, “Angay kamo do ili. Si makasinmo kamo so asa ka mahakay a omoli rana no
ranom da am macihza kamo jya.
14No si somdep do asa ka vahay am somdep kamo do asdepan na. No si
maniring kamo do mapeyvahay sya am, ‘Na ipanci no yamnanao jyamen am:
Wanjin o vahay a kalovotan namen a yamamaring so kanen do Iyeci,’ kwan nyo
an,
130
Seysyo No Tao
© Bible Society in Taiwan.
15a kangay na ninyo do cinavat no vahay na nipingsanan na. So to nyo rana
ngyani do dang a mapeykakasa so kanen ta.”
16Mangay sira do ili o rarwa ka macinanao jya am todey mangononong o ciring
na jira ni Yeso. Am ori o niyan da rana do dang a mapeykakasa so yaven da.
Pazimanen ni Yeso o keyyan no manazang nya
(Matay 26:20-25; Locya 22:21-23; Yowani 13:21-26)
17Maseyrem rana am malovot rana sira Yeso a kano rarwa so ikakarwan a
macinanao jya.
18Maniring si Yeso do ikalimot da koman am, “To ko na macitangayan jinyo am
yamyan jinyo so yasa ka tao a yamacihanghang jyaten a yamanazang nyaken.”
19Mamizing da ori am marahet sira so onowned o macinanao jya. Am ori o
nikateyteyras da manangangay nya ji Yeso. Maniring sira am, “Yaken an?”
20Maniring si Yeso am, “O yasa ka tao jinyo do yararwa so ikakarwan o
macizanod jyaken a tomahem so kanen na am iya ori.
21O ciring rana do Seysyo am wakwaken da o Nipamnekan na ni Ama ta do to a
tao. Am o manazang nya tao am to makasi. Apyapya rana kaji na nimatazakan
a tao do karawan.”
Ney manowji rana pamaringan da so kanen ni Yeso a kano macinanao jya
(Matay 26:26-29; Locya 22:14-20; 1 Kedinto 11:23-25)
22Koman sira am ahapen na ni Yeso o pang a isaray na ji Ama ta do to a kakcikcil
na sya a itoro do macinanao jya. Maniring am, “Kanen nyo ya, ta kataotao ko
ya.”
23Karahan am ahapen na rana o kopo a yanan no potaw cyo a kasaray na nya ji
Ama ta do to a katoro na rana nya do macinanao jya a keyyop da rana sya.
24Maniring si Yeso am, “Oya rana am rala ko a nimvoyog a omaing do aro a tao.
O rala ko rana ya am yongkad nyo do avayo a pangozayan nyo a ciring na ni
Ama ta do to a mapatastas so omanoyong jya tao.
25To ko na macitangayan jinyo am ji ko rana ngyop so potaw cyo mangay no
marateng o araraw na no kapacikaop ko jinyo a omyop do teyngato, no si
papwen na ni Ama ta do to o katalamozong na no vayo a karawan.”
26Teyka da o asa ka anwanood a sarayan da ni Ama ta do to a peyyanwanooden
am mangay rana sira do tokon a meyngaran so Kanlan.
Pazimanen na ni Yeso ji Pite o kalalas na jya
(Matay 26:31-35; Locya 22:31-34; Yowani 13:36-38)
131
Seysyo No Tao
© Bible Society in Taiwan.
27Maniring si Yeso jira am, “Mangay o kapacisyay nyo jyaken. Ta maniring do
Seysyo am, ‘Wakwaken ko o mapamangan so kagling a tao a kapeyvwak da no
kagling.’
28Am si mirwa ko a mavyay am manmanma ko a ka ninyo a mangay do Cyadidi.”
29Maniring si Pite am, “Tana peymakarwan da imo no tao am jyabo kakaro ko
jimo a.”
30Maniring si Yeso ji Pite am, “To ko na macitangayan jimo am si ipidwa o
manok a tomazokokok do ji na pa araw eya am mangay keypitlo mo a omalalas
jyaken.”
31Karahan am mavezkat si Pite a meyzezyak. Maniring am, “Ji ko macizanod
jimo a mawakwak a. Jyabo kato ko ngalalasan jimo a.” So nikakman da sang so
ciring no kadwan jira macinanao jya.
Inozi ni Yeso do Kesimani
(Matay 26:36-46; Locya 22:39-46)
32Makaranes sira do meyngaran so Kesimani a peymowamowan da am
maniring si Yeso do macinanao jya am, “To kamo ngyan jya, ta mangay ko pa
meynozi.”
33Karahan am rarahen na si Pite a kani Yake a kani Yowani. So nyapo na rana
dang no keyngen na rana so onowned.
34Maniring jira am, “Ko mazabab so onowned a toda jyawakwak. To kamo
ngyan do jya. Am meytataziman kamo an.”
35Meyratateng am karwan na sira ni Yeso so kabneng no keytan so karairai a
kapeyrorokma na a mapasyasi ji Ama ta do to. Maniring am, “No si apyahen mo
am pakarwen mo o yatey rako a alalaw ko an.”
36Maniring pa am, “Mo Ama, yabo mo jya peyvazay. So pakarwan mo so alalaw
eya an. Am ji mo na mangozai o nakenakem ko. Ta ahahapan mo na sya.”
37Meysinaoli a mangay jira am macita na o tatlo a ka macinanao jya makapya
mitkeh. Maniring rana ji Pite am, “Mo Simong, ka mitkeh? Manngwa, ji nyo
nahap o asa ka vatvatek a ji nyo ngitkehi?”
38Maniring pa jira am, “Meytataziman kamo a meynozi. Ta kalittan kamo an.
Tana nyo apyahen do onowned nyo am nyo jyapakongo o nyo kapeynozi.”
39Akman sang a komaro jira mangay a meynozi. Am akman sang o ciring na ji
Ama ta do to.
40Karahan am meysinaoli a mangay do macinanao jya. Am akman sang, ta
mitkeh sira, ta tey makaha rana sira. Am ori o ji da makatenngi ji Yeso a
pacisirsirngan.
132
Seysyo No Tao
© Bible Society in Taiwan.
41Ipitlo si Yeso a mangay jira am maniring jira am, “Yakamo pa mitkeh? Cyana,
manga ovay. Ta yarana makeykai o Nipamnekan na ni Ama ta do to a tao a
ipanazang da do meyraraten a tao.
42Kayokay kamo na, kangay tamo rana. Cita kamo o yamanazang nyaken a tao
a yarana mai.”
Rakpen da si Yeso
(Matay 26:47-56; Locya 22:47-53; Yowani 18:1-14)
43Ji pa vitos o ciring ni Yeso am mai rana si Yota a pacihzan da no meyhavit so
takzes a kano sisipzot a tao. Sira ori am nitovoy da no panipanirsirngen da no
mapatanatanang so nakem da si Ama ta do to a kano mangnanao no iwawalam
ni Ama ta do to a kano kamanrarakehan.
44O manazang ni Yeso a tao am nipanci na rana jira o ahahapan na sya. Maniring
si Yota jira am, “O rapongen ko a tao am iya ori. So rakpan nyo sya a kangay nyo
na nya.”
45Kapakaranes na ni Yota am mangay na rapongen si Yeso a manci no, “Mo
Mangnanao.”
46Karahan am rakpen da na si Yeso.
47O meytatanek do katangked da tao am amyan so asa ka tao a to baba so takzes
na kangay na mapacipas so talinga no kalamsoyan no panirsirngen da no
mapatanatanang so nakem da si Ama ta do to a kakas na no asa ka talinga na.
48Maniring si Yeso jira am, “Kamo mapalolo so takzes nyo a kano sisipzot nyo a
yakomala jyaken? Nyo ipanci yaken a manakaw a tao?
49Ko mangday so araw a yamangnanao so tao do rako a panaralayan. Kamo
masangib a yamacikaop jyaken am nyo ji rakpi jyaken. Am kangay na
mangononong no ciring do Seysyo.”
50No kano nang am nimamimin sira o macinanao jya nikomaro jya a meyvwak.
51Amyan so asa ka mowva tao a mapayob sya do kataotao na so zaping a
nimacilolo ji Yeso. Naknakmen da o karakep da sya.
52Am to na rana wasikan o ayob na zaping kapalalayo na rana mangay somazok.
Pacicin da si Yeso do peykeykaygyan da
(Matay 26:57-68; Locya 22:66-71; Yowani 18:13-14,19-24)
53Yangay da si Yeso do vahay na no panirsirngen da no mapatanatanang so
nakem da si Ama ta do to. O amyan rana do dang am panipanirsirngen da no
mapatanatanang so nakem da si Ama ta do to a kano kamanrarakehan a kano
mangnanao no iwawalam ni Ama ta do to.
133
Seysyo No Tao
© Bible Society in Taiwan.
54To na macyazizazawi si Yeso ni Pite a mangay do tezantehed no vahay no
panirsirngen da no mapatanatanang so nakem da si Ama ta do to. Meyratateng
am to rana macizavoz do mamzat a tao a omlisna macipanangdang jira.
55O panipanirsirngen no mapatanatanang so nakem da si Ama ta do to a kano
aro a meykaygi a tao am meykala sira so tao a mangamaog so iraherahet da si
Yeso a ciring a iwakwak da sya. Am ji sira makakala.
56Tana aro sira o tao a mangitao nya so malas a ciring a iraherahet da sya am ji
meyyangangay o ipanci da.
57Karahan am tatasa ka tao jira o to rana meytatanek a mangamaog so malas a
ciring a iraherahet da si Yeso. Maniring sira am,
58“Namen nimamizing ori a yanimanci no yana kakavakava so yanyamaog no
lima no tao a rako a panaralayan. Si katlo araw am mapatnek so asa ka
panaralayan a jya nyamaog no lima no tao.”
59Am tana akman rana sang a ciring a iraherahet da si Yeso am ji sira
meyyangangay so ciriciring.
60Karahan am meytatanek o panirsirngen da no mapatanatanang so nakem da
si Ama ta do to. Maniring ji Yeso am, “Manngwa, yamyan so ciring mo do da
iraherahet jimo ang?”
61Abo o asa ka ciring a nipanci na ni Yeso. Maniring pa ji Yeso o panirsirngen da
no mapatanatanang so nakem da si Ama ta do to am, “Manngwa, manoyong ka
ya Misayya a Anak ni Ama ta do to?”
62Maniring si Yeso am, “Noon. Manoyong. Mamimin kamo a makacita so
Nipamnekan na ni Ama ta do to a tao a omlisna do wanan na ni Ama ta do to a
meygegcin do cinalab a mai do teyrahem.”
63Mamizing na no panirsirngen da no mapatanatanang so nakem da si Ama ta
do to am to na rana misipisinga o talili na. Maniring am, “Tana abo rana tao a
manci no karatan na am cyaha.
64Ta nyo na nimamizing o ciring na na iraherahet si Ama ta do to. Pancyan kamo
pala, kongwen takamo ya.” Mamimin sira manci no kawakwak sya.
65O tatasa jira am cicippan da si Yeso a kabengbeng da so mata na a bakbakan.
Maniring sira ji Yeso am, “Pancyan pala. Sino yanimbakbak jimo ang.” O tatasa
ka mamzat a tao am siplangen da si Yeso.
Alalasan ni Pite si Yeso
(Matay 26:69-75; Locya 22:56-62; Yowani 18:15-18,25-27)
66Amyan pa si Pite do pantaw no vahay no panirsirngen da no mapatanatanang
so nakem da si Ama ta do to am amyan so lamlamsoy da a mavakes a mai.
134
Seysyo No Tao
© Bible Society in Taiwan.
67Macita na si Pite a manangdang am to na ningkaji. Maniring ji Pite am, “Imo
asyo o kararay na no tao do Nasale a si Yeso?”
68Maniring si Pite am, “Ko jyasingkaji o yamo ipanci a tao ang.” Teyka na o ciring
na am meyparai jira.
69Makarahan am macita na pa si Pite no mavakes ang. Maniring do meytatanek
do katangked da tao am, “Iya rana ito am yamacinanao jya ori.”
70Mamizing ni Pite am alalasan na. Makarahan am o meytatanek do siri da tao
am maniring sira ji Pite am, “Ji mo naywa o mo kapacikaop jira. Ta imo rana am
tao ka do Cyadidi.”
71Maniring si Pite am, “Tana to ko mangavay am ko jyatenngi o tao a nyo ipanci
ang. No yamalas o ciring ko am cyaha, ta yamyan si Ama ta do to a
mapasingesinget jyaken.”
72Teyka na ori a ciring am ipirwa na so katazokokok no manok. Karahan am
manakem na rana ni Pite o mina ciring ni Yeso do keypitlo na omalalas jya no
keypidwa na tomazokokok o manok. Ji na pariparing o onowned na am to rana
zezezeng a omlavi.
Make 15
Pacicin da si Yeso do tangain ni Pilato
(Matay 27:1-2,11-26; Locya 23:1-5,13-25; Yowani 18:28-36; 18:39-19:16)
1Apnezak do ikadwa na araw am meykaygi rana sira o panipanirsirngen da no
mapatanatanang so nakem da si Ama ta do to a kano kamanrarakehan a kano
mangnanao no iwawalam ni Ama ta do to a kano aro a panipanirsirngen.
Karahan am pamnekan da na o vazay da. Meyratateng am vaoden da na si Yeso
a yangay ji Pilato.
2Maniring si Pilato jya am, “Panirsirngen da imo no tao do Yotay?” Maniring si
Yeso am, “Noon, manoyong ori.”
3So nikaro no marahet a vazay a iraherahet da si Yeso no panipanirsirngen da
no mapatanatanang so nakem da si Ama ta do to.
4Am ori o nipacicyan na pa si Yeso ni Pilato. Maniring am, “Amizing pala o aro
a vazay a da iraherahet jimo. Manngwa, yabo ciring mo a yamo ipasapa jira?”
5Akman sang ta abo o asa ka ciring a nipasapa na jira ni Yeso. Am ori o
savasavakan na nya ni Pilato.
6Mangday no mamaring sira so kanen do Iyeci o kato na mangozayan jya ni
Pilato do kapamnekan da no tao a mapasaway so asa ka tao a nipteng da.
135
Seysyo No Tao
© Bible Society in Taiwan.
7Nimacinao o meyngaran so Palapa a macizavoz do aptengen da. Iya rana ori
am mapasobsobna do seyvo a kapanwakwak na so tao.
8Malovot sira o aro a tao a manci ni Pilato so kapasaway na so asa ka tao.
9Maniring si Pilato jira am, “Manngo kamo a apyapya kapasaway ko so
panirsirngen nyo a tao do Yotay an?”
10Am katenngan na rana ni Pilato o nyahapan da si Yeso a itoro jya no
panipanirsirngen no mapatanatanang so nakem da si Ama ta do to do
keynanahet da nya. Am ori o nyangayan da nya jya.
11Am kapasozisozi da so aro a tao no panipanirsirngen da no mapatanatanang
so nakem da si Ama ta do to a manci ni Pilato a mapasaway si Palapa.
12Ipidwa na pacicin sira o aro a tao ni Pilato am maniring jira am, “Kongwen ko
so wanjin o nyo ipanci a panirsirngen nyo a tao do Yotay ang.”
13Maniring sira o aro a tao a amlololos am, “Padketen do jyojika!”
14Maniring si Pilato am, “Ikongo na mina vazay a yamarahet.” Ikeykavevek da
amlololos no aro a tao. Maniring sira am, “Padketen do jyojika!”
15Ji na pasovoy o aro a tao ni Pilato am to na rana norwan jira si Palapa a
kapanci na rana no tao a somipsipzot ji Yeso a katoro na rana ni Yeso jira
yangay da padketen do jyojika.
Peyyaliliman da si Yeso
(Matay 27:27-31; Yowani 19:2-3)
16Karahan am yangay da no itaysang no Loma si Yeso do tezantehed no vahay
ni Pilato a kapeylovolovot da na so aro a itaysang.
17Meyratateng am payoben da si Yeso so akmey ayob no panirsirngen a
kapamalikawag da so akmey tazici a pasakopen da jya,
18a kalogologod da nya. Maniring sira am, “Makapintek ka Panirsirngen no tao
do Yotay an.”
19Karahan am bakbakan da no vazit o oo na a kacicipa da jya a kapeylilitod da
amlogologod nya.
20Teyka da peyyaliliman am opsowen da na o nipeyyayob da sya akmey ayob
no panirsirngen a kapayob da na jya so meyngongyod a ayob na a kangay da
rana nya padketen do jyojika.
Padketen da si Yeso do jyojika
(Matay 27:32-44; Locya 23:26-43; Yowani 19:17-27)
21Makanavak do rarahan na am masinmo da o asa ka tao a meyngaran si
Simong a omoli a apo do takey. Masinmo da ori am pahanhanen da ori a
136
Seysyo No Tao
© Bible Society in Taiwan.
somabway no jyojika ni Yeso. (Si Simong rana am tao do Cidinay a inyapwan da
ni Yadisanta kani Lovo.)
22Yangay da si Yeso do meyngaran so Keketa. O peypeypangayan no nang am
Yanga no oo no tao.
23Amyan sira do dang am peyyopen da si Yeso so nipazavozan da so kosozi a
makopad a ranom. Am ji na ngyopa ni Yeso.
24Padketen da rana si Yeso do jyojika am macipangoyongoyot sira amvonong
so mina ayob na.
25Ikasyam no vatvatek do apnezak am padketen da si Yeso do jyojika.
26O nivatvatkan da raraten na am, “Iya ya am Panirsirngen da no tao do Yotay,”
27a kapazanod da so rarwa nimanakaw a tao ji Yeso a padketen do jyojika. Asa
am pain da do wanan na. O asa am pain da do ozi na.
28[So na nipangononong rana no akman sang a ciring do Seysyo. Ta o domket
dang am, “Nipazasing da do meyraraten a tao.”]
29O meyhatay do dang a tao am to da ligaligana o oo da mapasnesnek si Yeso.
Maniring sira am, “Ka jyapya yamanci no kakavakava mo so rako a panaralayan
a kapakatlo na araw no ipatnek mo sya.
30Peyhekas do jyojika sicyaikwaya kavyay mo so kataotao mo am.”
31Akman sang sira o panipanirsirngen da no mapatanatanang so nakem da si
Ama ta do to a kano mangnanao no iwawalam ni Ama ta do to a meykeykaming
nya. Maniring sira am, “Na mavyay o karwan no tao a na jyatenngi o kataotao
na avyain.
32Kizisto a Panirsirngen no Isedi, peyhekas pala do jyojika, ta citahen namen, ta
ori o anoyngan namen jimo.” Akman sang sira o kararay na nipadket da do
jyojika mapeyleylak sya.
Mawakwak si Yeso
(Matay 27:45-56; Locya 23:44-49; Yowani 19:28-30)
33Meyigen o araw am mina todakedep o teyrahem so atlo a ka vatvatek.
34Ikatlo na ka vatvatek do makoyab am amlololos si Yeso. Maniring am, “Idi, Idi,
lama sapahetani.” O peypeypangayan na am, “Mo Ama do to, mo Ama do to, mo
peymakarwan jyaken.”
35Mamizing da no tao am maniring sira am, “Na tawagan si Idiya.”
36Amyan so asa ka tao a mangay omahap so nitahem do makopad a ranom a
akmey tapaik a palibden do anaro a avyao a itoro ji Yeso ipeyyop na sya.
Maniring am, “Nanalahen ta pala ang, ta ala mai si Idiya mangay mapakas sya
do jyojika an.”
137
Seysyo No Tao
© Bible Society in Taiwan.
37Ipisa kalolos na ni Yeso am mazavat o inawan na.
38O bengbeng no rako a panaralayan a milakayob am mina todapising.
39O amyan do tangain no jyojika a panirsirngen no itaysang no Loma am macita
na si Yeso a amlololos a mawakwak am maniring am, “Manoyong o tao eya Anak
no Tao do to.”
40Amyan so aro a mavakes a makacita sya a macyatovang jya. Sira rana am
Matelyan Madiya kano ina na ni Yake a kani Yoseyvo a Madiya kani Salomey a
kano karwan da icyamavavakes da.
41No keyyan ni Yeso do Cyadidi am sira ori o nimacilolo jya a mapeyveyveken
sya. Amyan pa sira so aro a mavavakes a nimacihza jya do Yelosaleng.
Nipakakasa da si Yeso
(Matay 27:57-61; Locya 23:50-56; Yowani 19:38-42)
42-43Maseyrem rana do vekhas na no ipeywalam da no tao do Yotay am nimai si
Yoseyvo. Iya rana am tao do Adimatay a tey kanig da ori no panipanirsirngen a
kararay na. Iya rana am tey saray na no nang o kapananala na so katalamozong
na nyaten ni Ama ta do to. Ji na mamman si Pilato. Am ori o yangay na a manci
nya ji Pilato so kakas na so kataotao ni Yeso a pakakasahen.
44Nisavasavak na ni Pilato o mina kapakamizing na rana si Yeso a nimawakwak.
Am ori o nipancyan na no asa ka panirsirngen no itaysang no Loma a mai.
Maniring jya am, “Manngwa, yarana nimawakwak si Yeso?”
45Mamizing na do panirsirngen da no itaysang no Loma o kanimawakwak na
rana ni Yeso am ori o nipyan na si Yoseyvo a mahap rana so kataotao na ni Yeso.
46Karahan am manazang si Yoseyvo so milakayob a kangay na rana omkas so
kataotao ni Yeso a pongosan no milakayob a mangay pakakasahen do
nidokdokan na rana mao a kalolog na so rako a veysen a pazevngen na do heseb
na.
47Si Matelyan Madiya kano ina na ni Yoseyvo a Madiya am nimacilolo sira. So
pakatenngan da do nipakakasan da si Yeso.
Make 16
Mirwa mavyay si Yeso
(Matay 28:1-10; Locya 24:1-12; Yowani 20:1-10)
1Komavos o ipeywalam no tao am manazang si Matelyan Madiya kani Madiya a
ina na ni Yake a kani Salomey so mahangno a haneng, mangay da ikoris do
kataotao ni Yeso.
2Apnezak do niciyo do ipeyzengazengang na rana am mangay sira do nipayan
da so kataotao ni Yeso.
138
Seysyo No Tao
© Bible Society in Taiwan.
3Amyan sira do rarahan am naknakmen da o kabo no tao a somidong sira a
mapeylis so rako a veysen a nipaneb da.
4Am citahen da am nimalolog rana o rako a vato.
5Somdep sira do heseb na am macita da o mowva tao a omlisna do kawanan no
nipayan da si Yeso a meyyayob so malavang a ayob. Ori o niogto da.
6Maniring o mowva tao ori am, “Ji kamo ogto a mavokahaw. Ta ko katenngan
inyo a yakomala so yada nipadket do jyojika tao do Nasale a si Yeso. Am yana ji
ngyan do jya, ta yarana nimirwa mavyay. To nyo nita o yada nipayan sya ito,
7a kangay nyo na manci nya do macinanao jya. Ipanci nyo ji Pite, ta o ciring na
ni Yeso am manmanma pa ka nira a mangay do Cyadidi. So ipakacita da sya do
dang. So na ipangononong no mina ciring na jira.”
8No mangay kanyahey da am mangay keyyak da nya a malalayo a komaro rana
do heseb na. Am ji da nipanci do tao. Ta manyahey sira.
Mapacita si Yeso ji Matelyan Madiya
(Matay 28:9-10; Yowani 20:11-18)
9[Apnezak do niciyo am mirwa mavyay si Yeso. O ney manma na nipacittan na
no kataotao na am si Matelyan Madiya. Iya rana am nipamozwawan na ni Yeso
so apito a kalamsoyan ni Satan.
10Iya am nimangay manci nya do mazabab so onowned a mina kararay ni Yeso.
11Mamizing da si Yeso a nimavyay rana a kapakamizing da pa si Madiya
nimakacita rana sya am ji da nganoyngi.
Mapacita si Yeso do mina kararay na
(Locya 24:13-35)
12Mavitos o vazay ori am macitarek rana o pacittan na no kataotao na ni Yeso
do rarwa ka mina kararay na a meypangay do ili da.
13Ipanci da do karwan da macinanao ji Yeso am ji da pa nganoyngi.
Mapacita si Yeso do asa so ikakarwan a macinanao jya
(Locya 24:36-49; Yowani 20:19-23)
14Ney manowji na am mapacita si Yeso do koman a asa so ikakarwan a
macinanao jya. Am nioya na sira, ta malma sira so nakenakem ji Ama ta do to a
akmey vato so onowned a ji nganoyong do ciring da no tao a nimakacita sya a
nimirwa a mavyay.
Tovoin na o macinanao jya meylimwang nya do aro a tao
(Matay 28:16-20; Locya 24:45-49; Nimlivolivon 1:6-8)
15Maniring si Yeso jira am, “Mangay kamo do peycyamahamahatawan na a
meylimwang no Mapasaray a Ciriciring na ni Ama ta do to do tao do karawan.
139
Seysyo No Tao
© Bible Society in Taiwan.
16O omanoyong jyaken a omya so kataktak do kataotao da am patazadangen ko
sira. Am o ji manganoyong a tao am pasyain ko sira a pasingsingtan.
17O manganoyong a tao am ipanta na sira ni Ama ta do to so oyowyat da
mapeyvazay so mapeyzokab a vazay. No pangozayan da o ngaran ko am
mavozwaw da o kalamsoyan ni Satan a kapeyzezyak da so macitarek a ciring.
18Tana to da minani o tokza, omyop so makazazakat a kosozi am apya sira. No
paoptahen da o lima da so meyngen a tao am todapya sira.”
Mangay rana si Yeso do teyngato
(Locya 24:50-53; Nimlivolivon 1:9-11)
19Teyka na ni Yeso o aro a ciring a ipanci jira am meycyakavat rana mangay do
teyngato a omlisna do wanan na ni Ama ta do to,
20kangay da rana no nimacinanao ji Yeso a meylimwang no Mapasaray a
Ciriciring na ni Ama ta do to do peycyeylilyan na. So ikanoyong ni Yeso a
macikaop jira a manta nira so oyowyat da a mapeyvazay so mapeyzokab a
vazay. Ori rana am yongkad no kanoyong no Mapasaray a Ciriciring na ni Ama
ta do to a ipeylimwang da.]
Locya 1
1Kokay mo Tiawveylo. Amyan so aro a tao a nimvatvatek do mina vazay da no
kadwan jyaten.
2O nivatvatkan da am nipayapo da do nimacita da vazay ni Yeso a kano
nimamizing da ciriciring da no nimeylimwang nya.
3Oakman rana sya vazay am ko na nimanlolok a nyapo do atngeh na kangay na
do pinangavosan na a ko nipakapya a nipacinanawan. Am ori o ko pancyan ya
jimo, mo Tiawveylo.
4Oyako pancyan ya am yamanoyong o mo nimamizing a ninanao da jimo.
Pazimanen o ikatazak na tao no nimanaktak a si Yowani
5O mina panirsirngen do Yotay no kano nang am meyngaran si Helote. Am
amyan so asa ka tao a mapatanatanang so nakem da si Ama ta do to a
meyngaran si Sacyadiya macyanod do Apiya, asa ka lipenpenan. O
kahanghangan na no nang am meyngaran si Idisapay. Sivosivovoong da ni
Yalon a mapatanatanang so nakem da si Ama ta do to.
6Acyacilban na ni Ama ta do to am katenngan na sira meyyaven do vahay apiya
so nakenakem a tao a omahap so inanao na sira ni Ama ta do to.
7Am sira rana ori am abo anak da, ta ji meytaodtod o kahanghangan na si
Idisapay a mangay do kararakehan da.
8Ipisa katalamozong na ni Sacyadiya so nakem da patanangen ji Ama ta do to
am,
9ahapen na rana o iwawalam da macipangoyongoyot. So nisdep na do rako a
panaralayan da do Yelosaleng a mapatanatanang so nakem da ji Ama ta do to.
10Patanangen na o nakem da si Ama ta do to am amyan so aro a tao do pantaw
a meynozi.
11So niyan na no asa ka tinsi ni Ama ta do to a nimangay mapacita no kataotao
na jya a meytatanek do kawanan no patanangan so nakem da si Ama ta do to.
12Macita na ni Sacyadiya am akmey to nalap o pahad na manyahey nya.
13Maniring o tinsi jya am, “Sacyadiya, ji ka nyahey, ta o inozi mo am na
nyamizing rana ni Ama ta do to. So peytaodtod na no kahanghangan mo a si
Idisapay so mahakay. So ngaranan nyo jya si Yowani.
14So ikasaray mo na a kasaray da nya no aro a tao so anak mo a minalikey.
141
Seysyo No Tao
© Bible Society in Taiwan.
15Ta iya rana am katenngan a tao do tangain na ni Ama ta do to. So ji na ngyopi
so saki. No kaji na tazakan a tao pa am nipabedbed na rana ni Ama ta do to o
oyowyat na jya Seyzi.
16Ta iya o mapeysinaoli sira so aro a Isedi a tao a omraralay ni Ama ta do to a
manoyong a Tao do to da.
17Ta iya rana am manmanma a mai a kano Panirsirngen nyo. Ta oyatan na no
Seyzi akman si Idiya. So peypeypapyan na so nakenakem no nimeyrahet so
nakem a malama. Ipeysinaoli da mamlis so nakem no meyraraten a tao. So
icyakma dey mina tazak a tao so onowned. So ikanoyong na somidong so tao a
omnanala sya.”
18Maniring si Sacyadiya do tinsi am, “Ikongo pakatenngan ko do ciring mo.
Namen rana rarakeh eya meyyaven do vahay. Jyabo kapacinadnadnad na pa no
kahanghangan ko a.”
19Maniring o tinsi am, “Yaken rana ya am lamlamsoy na yaken ni Ama do to a
meyngaran si Cyapaydi a yana nitovoy a mangay a manci nya jimo so rako a
vazay eya.
20Am yamo ji nganoyngi o ciriciring ko. Sicyaraw rana ya am papwen mo na o
kaji mo makabnebnekan, mangay ori do ikatazak na tao no anak mo.”
21So kangsahan da nya a ninanala no aro a tao do niyan na do sahad na
kapeyzokab da nya nimownay do rako a panaralayan dang.
22Makowbot am ji rana makabnebnek. Ori o ipakateneng da jya nimakacita so
niyak na no mata do rako a panaralayan. So nika lima na no nipacisirsiring na
do tao.
23Komavos o vazay na mapatanang so nakem da si Ama ta do to am mangay
rana do vahay da.
24Kadadayan na rana so araraw am mamlis rana so kanen o kahanghangan na
si Idisapay. Mina kalima na vehan am jya nimakowbot do vahay da.
25Maniring am, “Manoyong an si Ama ta do to a yanimvonas so da tamwadan
jyaken no icyatatao ko an, do kabo no minapodpod jyaken.”
Pazimanen o ikatazak na tao ni Yeso
26Ikanem na vehan ni Idisapay am tovoin na ni Ama ta do to o tinsi a meyngaran
si Cyapaydi a mangay do ili a meyngaran so Nasale a macinapnap do Cyadidi,
27a mangay do asa ka mavakes a nitamtamkan da rana no macikownongan ji
Tawey, asa ka mahakay a meyngaran si Yoseyvo. O ngaran no mavakes am si
Madiya.
28So nyangay na no tinsi do mavakes ang. Maniring am, “Kokay. Makapiya ka so
onowned an. Manoyong o na kapacilovot jimo ni Ama ta do to a
142
Seysyo No Tao
© Bible Society in Taiwan.
yameypalanginan nimo. So yana ikatey rako no aryarilaw na jimo ni Ama ta do
to.”
29Mamizing na o ciring no tinsi ni Madiya am mina to na ogtwan, do kaji na
makatenngan do peypeypangayan na no ciring na. So to na rana naknakmi so
agagazan na no mina ciring na jya.
30Maniring o tinsi jya am, “Madiya, ji ka nyaheyan, ta na ikarilaw imo ni Ama ta
do to an.
31Citahen mo an. Mangalavat ka so anak mo a mahakay. So ngaranan mo jya si
Yeso.
32Iya rana am meyngongyod a katenngan a tao. So pancyan da nya Anak ni Ama
ta do to. So torwan na nya ni Ama ta do to jya so azwazway na no ineynapo na
ni Tawey.
33So peypanirsirngan da sya no sivosivovoong na ni Yakebo mangay no kaidan
no karawan. So ikabo na no tao a makataha sya panirsirngen.”
34Maniring si Madiya do tinsi am, “To ko akman sang, do ko jyasingkaji o
mahakay.”
35Maniring o tinsi am, “O Seyzi na ni Ama ta do to o peyhekasen na jimo a kano
oyowyat na. So na apzatan jimo ni Ama do to. Am ori o ikatazak na tao no Anak
na ni Ama ta do to.
36Cita pala o zipos mo si Idisapay. Ta kakwakwan na rarakeh rana am
macinadnadnad pa. Am do nakenakem no tao am jyabo kapeytaodtod no nang.
Am yajyakman sang an. Ta ikanem na rana vehan eya yamamlis so kanen.
37Ta abo ji na hap a vazay ni Ama ta do to.”
38Maniring si Madiya am, “Yaken rana am lamlamsoy na yaken ni Ama ta do to.
So to ko na nooni so ciring na ni Ama ta do to.” Meyratateng am karwan na rana
no tinsi.
39Meyratateng am tomanggeh a meypangay si Madiya do ili da Sacyadiya a
macinapnap do Yotay.
40Somdep do vahay da am peyminaminasi na si Idisapay.
41Mamizing na ni Idisapay si Madiya am mina to meygonagonay o alavaten na
a kowyat na ji Idisapay no Seyzi.
42Am ori o nilolos na manci no, “Imo rana ya am ney manokdwan ka do
icyamamavakes ta, ta o yamo alavaten am yamonganay ji Ama ta do to.
43Mazavak eya yamai a tomita jyaken a ina no Panirsirngen ko.
44Ko mamizing o ciring mo am yato meygonagonay o ko alavaten a somaray.
143
Seysyo No Tao
© Bible Society in Taiwan.
45Mo anoyngan o ciring na jimo ni Ama ta do to a mangononong. So mo
ikanoyong a tey yapya.”
Isaray na ni Madiya ji Ama ta do to
46Maniring si Madiya am, “Ko isaray o rako a nakenakem na ni Ama ta do to,
47a manoyong a Tao do to, do yana mapatazadang jyaken do teyngato,
48ta yana manakem o ji mamayok a lamlamsoy na. So papwan da sya sicyaraw
eya mangay do kaidan no karawan o kabnek da jyaken a apiya so ngilin a
mavakes,
49ta yamyan so rako a vazay na do kataotao ko ni Ama ta do to. Mazway o
ngaran na.
50O pangangarilawan na am jyablis sicyakwaya, kangay na do kaidan no
karawan a itoro na do omraralay nya tao.
51Tey mowyat si Ama ta do to a mapeyvwak so nakenakem da no mapahama a
tao.
52Na nipeypaveveh sira o panipanirsirngen. So ji da rana makazyazyaki. Na
nikatkat sira o ji makazyazyak a tao.
53Na absoin sira o makcin a tao a kapteng na sira so mabsoy a tao.
54So ninaknakman na so pangangarilawan na kasidong na so omraralay nya
Isedi a tao,
55akman so nipanci na do ineynapo ta, aryarilaw na si Apolahan a kano apwapo
na, mangay rana do kaidan no karawan.”
56So niyan na ni Madiya do vahay da Idisapay so katlo a vehan a kangay na rana
do vahay da.
Matazak a tao o nimanaktak a si Yowani
57Marateng rana o vehan ni Idisapay am malikey rana o anak na mahakay.
58Mamizing da no katakataib da kano zipozipos da o karilaw na nira ni Ama ta
do to am masaray sira so nakenakem ji Idisapay.
59Ikawao na araw am mai rana o aro a tao a kayongkad da no kanakan a
meyngongyod a Isedi a tao. So kakzan da no ngaran na ni ama na Sacyadiya a
ingaran da jya.
60Am maniring o ina na am, “Beken. Ingaran ta jya si Yowani.”
61Am maniring o aro a tao do ina na am, “Yabo do zipos nyo o akman sang so
ngaran.”
144
Seysyo No Tao
© Bible Society in Taiwan.
62So nisirsirngan da no lima da so ama na, do kapamnek na do ngaran no anak
na.
63Am ori o nipacyami na jira so peyvatvatkan na. Meyratateng am vatvatkan na
o ngaran na no anak na si Yowani. So nisavasavakan da nya.
64No kanang am nimakeykai a meyzezyak o ama na. So nisarayan na rana nya
ji Ama ta do to.
65Am ori o nisavasavakan da nya no katakataib da. So peylimwangan da rana
nya do tao do peycyeylilyan na do Yotay.
66O makamizing sya tao am abo ji mapeyyan sya do onowned da kapanci da no,
“Si makaveyvow am ikongo paro o angayan no kanakan eya.” Ta to da nahaw o
kowyat na jya ni Ama ta do to.
Pazimanen na jira ni Sacyadiya o katazak na ni Yeso
67So nioyatan na ji Sacyadiya no Seyzi na ni Ama ta do to a manci no,
68-69“Manoyong a isaray o Tao do to da no Isedi a tao a tomalamozong nyaten
an. Ta tovoin na o sivovoong ni Tawey a omyavayo so onowned ta a
mapatazadang jyaten do teyngato.
70Akman so nipaziman ni Ama ta do to no kakwa pa nitoyo na jira do
panoyonoywan na so ciring,
71a kapahawa na jyaten do kavosoyan ta tao a kano maoya nyaten a tao.
72So nikarilawan na no ineynapo ta, do na kahap sya do kanitomoyotoyon na
sira.
73Akman so kanitomoyotoyon na so ineynapo ta si Apolahan no ciriciring na,
74-75a kangay na mapahawa jyaten do kavosoyan ta tao. So ikabo no ikanyahey
ta. Am ori o to ta ngavosi nya do karawan so kahap ta so apya nakenakem na,
kahap ta so vazay na omraralay nya.
76Imo rana manganako am abneken da rana imo a manoyonoyo so ciriciring no
ney manokdwan na Tao do to an. Ta imo rana am manmanma ka mapaziman
sya do tao so kai na no Panirsirngen ta.
77Ipanci mo do omraralay nya tao o yana kavonas so raraten da ni Ama ta do
to. So ikanoyong na mapatazadang sira do teyngato an,
78ta oya rana am omaing ya do pangangarilawan na ni Ama ta do to a tomiray
jyaten,
79a kaciray na so ji pa makateneng ji Ama ta do to a manyahey no kawakwak da
tao, a kapangonong na nyaten do kapyapyan.”
145
Seysyo No Tao
© Bible Society in Taiwan.
80Makaveyvow rana o anak na ni Sacyadiya am meypakatkat o nakenakem na.
Nimeyvahay do kabwan no nihakawan no tao a mangay do nipeytotwaw na
rana mangnanao so Isedi a tao.
Locya 2
Cinatazak na tao ni Yeso
(Matay 1:18-25)
1No kano nang am amyan so ciring na no panirsirngen da no Loma a meyngaran
si Kaysa Awkoseto. Maniring am, “Inyo rana ko italamozong a tao do Loma am
mamimin kamo a mangay a mapadket so ngaran nyo.”
2Ori pa so kapadket da so ngaran da no kapeypanirsirngen da si Cidino do
Sidiya.
3So nikamimin da no tao a mangay do ili da mapadket so ngaran da.
4So nikapo na ni Yoseyvo do ili da do Nasale a macinapnap do Cyadidi a mangay
do Yotay. So nipakaranes na rana do Podiheng a cinatazakan na tao ni Tawey,
ta si Yoseyvo rana am sivovoong na ni Tawey.
5So ipacihza ni Madiya ji Yoseyvo a mangay a mapadket so ngaran da, ta nitoro
na rana o tamtamek da jira. Am no kano nang am mamlis so kanen rana si
Madiya.
6Amyan sira do Podiheng am vehan na rana ni Madiya.
7So nikatazak na rana no kabnekan na anak a mahakay. Am ori o nivangnan da
sya no milakayob a kapangay da sya do pamangamanganan so baka, ta abo rana
o yanan da do iseysanan.
Ononongan da no tinsi do mapamangamangan so kagling
8O mapamangamangan so kagling a tao do ahep a amzat do kagling da do
masngen do Podiheng am,
9to ngyan so tinsi na ni Ama ta do to a mapacita jira. So nicirayan na sira no
oyowyat na ni Ama ta do to. Am ori o nikanyahey da.
10Am maniring jira o tinsi am, “Ji kanyo anyaheyan, ta yamyan so apiya
ciriciring a ko ipanci jinyo. O ciriciring rana ya am rako a sarasaray no tao do
karawan an.
11Sicyaraw rana ya am yanimatazak a tao o asa ka Panirsirngen nyo do karawan
eya do ili ni Tawey. Iya rana am si Kizisto a mapatazadang jinyo do teyngato.
12So ipakacita nyo so asa ka minalikey a kanakan a mivangen so milakayob a
miray do pamangamanganan so baka. Ori rana o tovilan nyo jya.”
146
Seysyo No Tao
© Bible Society in Taiwan.
13Meyratateng am amyan so aro a tinsi do hanit a macizanod do tinsi ang a
somaray ni Ama ta do to. So peycirngan da so,
14“Azwazwain takamo si Ama ta do to. Inaoy si itoro na jira do omraralay nya
tao do teyrahem o ikapiya no onowned da.”
15Karwan da sira no tinsi a mangay do teyngato am ipeysirsiring da no
mapamangamangan so kagling a manci no, “Mangay tamo do Podiheng a tomita
so na nipaziman jyaten ni Ama ta do to.”
16Ori o nikakeykai da nimangay a komala si Madiya kani Yoseyvo a kano miray
do pamangamanganan so baka kanakan.
17So nipakacita da rana sya kavahangso da so mina ciring da jira no tinsi.
18O makamizing sya tao am abo ji meyzokab no ciring da sira.
19Si Madiya rana am to na peyyana do onowned na o aro a vazay na
kanakenakem na sya do onowned na.
20Ikongo do mina to mangononong o mina ciring da sira no tinsi, am ori o
nisarayan da rana nya ji Ama ta do to no mapamangamangan so kagling a
kangay da rana.
Ngaranan da si Yeso
21Mablit o ikawao na araw no kanakan am yongkadan da a meyngongyod a
Isedi a tao a kangaran da rana jya si Yeso. O ngaran na rana am nibnek na rana
no tinsi no kaji na pa nganan sospa na ni Madiya.
Yangay da si Yeso do rako a panaralayan da.
22Marateng rana o araraw na no hapan da so iwawalam na ni Moyse do
nimangahanas rana mavakes. Am ori o nyangayan da no anak da ni Yoseyvo a
kani Madiya do Yelosaleng a patanangen da ji Ama ta do to a mahap so vazay
na, ta ori o nitaid na pa ni Moyse a iwawalam da,
23akman so nivatvatkan da iwawalam na ni Ama ta do to, “O kabnekan nyo
mahakay anak am akmanen nyo so sang a patanangen nyo ji Ama ta do to,”
24kapangozay da do ipanci na ni Ama ta do to a iwawalam na a mangap so adwa
ka voit. No beken a voit am adwa ka hato.
25No kano nang do Yelosaleng am amyan so asa ka tao a meyngaran si
Simoyang. Iya rana ori am makdeng so nakenakem ji Ama ta do to a oyatan no
Seyzi. So to na pananalai so makayokod no Isedi a tao.
26Nipanta na no Seyzi si Simoyang so ipakateneng na do kapakapis na pa so
tovoin na ni Ama ta do to a Kizisto.
147
Seysyo No Tao
© Bible Society in Taiwan.
27Ikongo do nioyatan na no Seyzi, am ori o nisdep na do rako a panaralayan.
Nimacinao no kano nang o kangay da ni Yeso no inyapwan na mangay a
mangozay do iwawalam da.
28Meyratateng am sapopowen na ni Simoyang o kanakan a kasaray na nya ji
Ama ta do to. So nipancyan na no,
29“Mo Ama do to, manoyong o ciriciring mo an. Tana to ko na ngaroi o karawan
am,
30cyaha, ta ko na nimacita o mapatazadang jyamen do teyngato.
31Ta iya o nitovoy mo a somidong so tao do karawan.
32Iya rana am akmey araw a tomiray so beken a tao do Yotay. So torwan mo no
azwazway mo jyamen a Isedi a tao.”
33Am ori o niogtwan da nya no inyapwan na no kanakan so ciring na ni
Simoyang.
34So nitoyotoyonan na sira ni Simoyang a kapanci na nya ji Madiya so,
“Manoyong o kanakan eya na nipamnekan ni Ama ta do to. Aro omanoyong jya
tao. Aro ji nganoyong jya. So ikaro da no tao a maoya nya.
35Am ori rana o ipatwaw so aro a marahet a nakenakem no tao. Imo rana am
akma dey to patovozey so ipangan o onowned mo.”
36Amyan so asa ka mavakes a panoyonoywan na so ciring ni Ama ta do to a
meyngaran si Anna, anak ni Vanoar a sivovoong ni Asiar. Am rarakeh rana ori.
Ikapito na kawan nizagpit na do kahanghangan na am mawakwak o mahakay
na.
37O kakawakawan na rana am apat o ikasyam na ngarnan (84). Iya rana am tey
makdeng a omraralay ni Ama ta do to. So ipangday na do maraw a kado mahep
a ji na mangakaday a meynozi ji Ama ta do to. So ji na ngaroi do rako a
panaralayan da.
38So nipeypasngen na mangay jira a somaray no kanakan ji Ama ta do to a
kapeylimwang na rana nya do omnanala sya tao, do kanimalikey na rana no
mapatazadang sira do teyngato.
39Mateyka da rana da Yoseyvo a kani Madiya tomoyotoyon sya no iwawalam
da am meysinaoli rana sira do Cyadidi do ili da do Nasale.
40Meyparako rana o kanakan am meypakatkat rana o teneng na, ta oyatan na
ni Ama ta do to.
Teneng na ni Yeso no kakanakan na
41Mangday so awawan o kangay da no inyapwan na ni Yeso a mamaring so
kanen do Yelosaleng. O ingaran da do araraw ori am Iyeci.
148
Seysyo No Tao
© Bible Society in Taiwan.
42Marateng rana o ikadwa na so ikarwa (12) no kakawakawan na ni Yeso am
macihza do inyapwan na.
43Teyka sira mamaring so kanen am meysinaoli sira mangay do ili da. Am ji da
nikatenngan no inyapwan na o kanimavezed na do Yelosaleng.
44“Ala yamacihza si Yeso do karwan no tao,” kwan da no inyapwan na. Ori ji da
ngezsangi nya. Kasaraw rana sira niomalam. Am ori o nikalan da rana sya do
zipozipos da kano masingkad da tao.
45Ji da kala am to sira rana meysinaoli do Yelosaleng a mangay komala sya.
46Ikatlo na araw am makala da si Yeso do rako a panaralayan da amlisna do
avak da omamizing so mangnanao a kapacici na sira.
47O makamizing so ciring na tao am abo o ji meyzokab no teneng na do tovisan
na jira.
48Macita da si Yeso no inyapwan na am ipeyzokab da. Am ori o nipancyan na
nya jya no ina na so, “Manganako, yaka nimeypanngonngo ya. Yamo jyacita
yamen si ama mo a yato ngala jimo?”
49Maniring si Yeso jira am, “Ikongo nyo kalan jyaken. Yanyo jyatenngi yaken a
yameyvazay so vazay ni Ama do vahay na?”
50Am ji da azab o peypeypangayan no mina ciring na sira.
51So nipacihza na rana jira mangay do Nasale a omamizing so ipanci da jya. Am
to na peyyana no ina na do onowned na o akman so sang a mina vazay na.
52To macihza o nakem na ni Yeso do kataotao na a meycyakatkat. So sarayan
na nya ni Ama ta do to a kano tao.
Locya 3
Vazay na no nimanaktak a si Yowani
(Matay 3:1-12; Make 1:1-8; Yowani 1:19-28)
1Ikalima na so icyarwa na (15) no awawan na no kapeypanirsirngen da sya no
Loma tao so meyngaran si Tipilyo am panirsirngen da si Pangsyo Pilato do
Yotay a kapeypanirsirngen da do Cyadidi si Helote. O kakteh ni Helote a
meyngaran si Veydipo am panirsirngen da do Itodiya kado Telakeni. O
meyngaran si Disaniya am panirsirngen da do Apidini.
2O meyngaran si Annase a kani Keyava am panipanirsirngen da no
mapatanatanang so nakem da si Ama ta do to. No kano nang am nioyatan na o
ciring na ni Ama ta do to do meyvahay do kabwan no nihakawan a meyngaran
si Yowani a anak na ni Sacyadiya.
149
Seysyo No Tao
© Bible Society in Taiwan.
3Nilivolivon na rana ni Yowani o macitangked do ayo a meyngaran so Yotan a
ili a pancyan na no, “Peymakarwan nyo rana o peyraratenan nyo a kataktak
jinyo. Ta ori o vonasan na so raraten nyo ni Ama ta do to.”
4Akman so domket do vakong no panoyonoywan na so ciring ni Ama ta do to a
meyngaran si Isayya. Maniring am, “Amyan so tao a omlololos do kabwan no
nihakawan no tao a manci no, ‘Inyo rana am wadwadan nyo o rarahan no
Panirsirngen ta. So ikatazineng na rana no pangonongan na.
5Apnowen nyo o peykabangbangbangan na, kapeysanasanap na rana. O
meygilogilo a rarahan am peytazitazinngen nyo. O meycyatokotokon a rarahan
am peysanasanapen nyo an.
6So ikamimin no tao a makacita so pangangarilawan na ni Ama ta do to an.’ ”
7Meyratateng am ipanci ni Yowani do aro a nimai a tomaktak do kataotao da
so, “Inyo a yakmey mavowaw, sino nipanci jinyo o yanyo katayo no oyaoya na
jinyo ni Ama ta do to.
8Ta si mamlis kamo na so icicirawat am ori o ikanoyong nyo rana nikomaro do
peyraratenan nyo. Ji nyo peycirnga o kapeysivosivovoong na jinyo ni Apolahan
a ji na oyyan ni Ama ta do to. Ko pakoyokoin jinyo am makamaog si Ama ta do
to do vato ito so sivosivovoong na ni Apolahan.
9Yana mazomtad o zaig do atngeh no kayo. O ji meyyasi a kayo am miminen na
atbahen a kapasleb na sya do apoy.”
10Maniring o aro a tao jya am, “Makongo namen so wanjin.”
11Maniring si Yowani jira am, “O adwa so ayob am ipangazaw nyo o asa ka ayob
do abo so ayob a tao. O mabsoy a tao am akman kamo so sang an.”
12Aro a mapeyvazay so deyking a tao am kakzeben da o kataktak na jira. Am ori
o nipacicyan da nya ji Yowani, “Mo Mangnanao, makongo namen so wanjin.”
13Maniring jira am, “Ji nyo peyparwa o ahapen nyo a nizpi an, do tovoyan da
jinyo no seyvo.”
14Maniring jya o itaysang no Loma am, “Makongo namen so wanjin.” Maniring
jira si Yowani am, “Ji kanyo mangap so nizpi no tao an. Ji kanyo manlita an.
Ikabsoy nyo rana o ipanizpi da jinyo an.”
15No kano nang am patolinen da si Yowani do nanalahen da Misayya.
16Am ori o pancyan na nya ni Yowani do tao so, “Ranom o itaktak ko jinyo an.
Am amyan pa so mahamahama ka nyaken a mai. Ta abwata o pacicingayan ko
jya. Ta iya rana am Seyzi a kano apoy o itaktak na jinyo.
17Yamyan do lima na so ipaninigi. So cigyan na so kadai a kapangay na so pipya
kadai do peyvokavokan na a kapasleb na so ata na do jyahesep a lila no apoy.”
150
Seysyo No Tao
© Bible Society in Taiwan.
18Abwata o ji na manmancyan ni Yowani a ivavaga na jira a kapangnanao na no
Mapasaray a Ciriciring na ni Ama ta do to do aro a tao.
19No kanang rana am nioya na o panirsirngen a meyngaran si Helote. Ta
nitakaw na o kahanghangan ni wari na a meyngaran si Helotiya kapeyvazay na
pa so aro a marahet a vazay.
20So iyan na pa no makdekdeng pa raraten na, ta nyaneban na si Yowani do
pamemtengan.
No kataktak na ji Yeso ni Yowani
(Matay 3:13-17; Make 1:9-11)
21Teyka manaktak si Yowani so aro a tao am mai si Yeso a kataktak na jya.
Meynozi si Yeso am todacyangi o hanit.
22So niyan na no Seyzi akman so hato a someyked do kataotao na. Am ori o
niyan no ciriciring a nimapo do teyngato. Maniring am, “Manoyong ka Anak ko
an. So sarayan ko nimo an.”
Ngarangaran da no katatapilan ni Yeso
(Matay 1:1-7)
23Papwen na ni Yeso Kizisto o kapangnanao na am sikatlo (30) rana o
kakawakawan na. O ipanci da no tao am anak na ni Yoseyvo si Yeso. Si Yoseyvo
am anak ni Idi.
24Si Idi am anak ni Mata. Si Mata am anak ni Diwey. Si Diwey am anak ni Mayci.
Si Mayci am anak ni Yanay. Si Yanay am anak ni Yoseyvo.
25Si Yoseyvo rana am anak ni Matatiya. Si Matatiya am anak ni Yamose. Si
Yamose am anak ni Nahong. Si Nahong am anak ni Isdi. Si Isdi am anak ni Nakay.
26Si Nakay am anak ni Maat. Si Maat am anak ni Matatiya. Si Matatiya am anak
ni Simey. Si Simey am anak ni Yoseke. Si Yoseke am anak ni Yeta.
27Si Yeta am anak ni Yeanan. Si Yeanan am anak ni Disa. Si Disa am anak ni
Solopapey. Si Solopapey am anak ni Salati. Si Salati am anak ni Nidi.
28Si Nidi am anak ni Mayci. Si Mayci am anak ni Ati. Si Ati am anak ni Kesang. Si
Kesang am anak ni Imatan. Si Imatan am anak ni Iar.
29Si Iar am anak ni Jyesoya. Si Jyesoya am anak ni Idiisya. Si Idiisya am anak ni
Yeding. Si Yeding am anak ni Mata. Si Mata am anak ni Diwey.
30Si Diwey am anak ni Simoyang. Si Simoyang am anak ni Yoda. Si Yoda am anak
ni Yoseyvo. Si Yoseyvo am anak ni Yenan. Si Yenan am anak ni Idiacing.
31Si Idiacing am anak ni Midiya. Si Midiya am anak ni Menna. Si Menna am anak
ni Matata. Si Matata am anak ni Natan. Si Natan am anak ni Tawey.
151
Seysyo No Tao
© Bible Society in Taiwan.
32Si Tawey am anak ni Yesi. Si Yesi am anak ni Opeyte. Si Opeyte am anak ni
Poatse. Si Poatse am anak ni Saarmen. Si Saarmen am anak ni Nason.
33Si Nason am anak ni Aminata. Si Aminata am anak ni Ateming. Si Ateming am
anak ni Ani. Si Ani am anak ni Heselon. Si Heselon am anak ni Veyletse. Si
Veyletse am anak ni Yoda.
34Si Yoda am anak ni Yakebo. Si Yakebo am anak ni Isa. Si Isa am anak ni
Apolahan. Si Apolahan am anak ni Tala. Si Tala am anak ni Nahe.
35Si Nahe am anak ni Silo. Si Silo am anak ni Leo. Si Leo am anak ni Veyle. Si
Veyle am anak ni Sipoar. Si Sipoar am anak ni Sela.
36Si Sela am anak ni Kaynan. Si Kaynan am anak ni Avasa. Si Avasa am anak ni
San. Si San am anak ni Noya. Si Noya am anak ni Lamay.
37Si Lamay am anak ni Matosela. Si Matosela am anak ni Inok. Si Inok am anak
ni Yacin. Si Yacin am anak ni Maledi. Si Maledi am anak ni Kaynan.
38Si Kaynan am anak ni Inose. Si Inose am anak ni Sete. Si Sete am anak ni Adam.
Si Adam am nyamamaog ni Ama ta do to.
Locya 4
Niharag na ni Yeso o nimlita jya Satan
(Matay 4:1-11; Make 1:12-13)
1Meysinaoli si Yeso a nimapo do Yotan a ayo am oyatan no Seyzi. So nipalolwan
na sya no Seyzi a yangay do kabwan no nihakawan no tao,
2a kasikapat na ngarnan (40) so araraw do dang a littan ni Satan. So ji na
nikomani do araraw. Am ori o nikakcin na.
3Maniring jya si Satan am, “No ka manoyong a Anak no Tao do to am pancyan
pala o vato eya a kapeyvaliw na myanpaw.”
4Tovisan ni Yeso am, “Maniring do Seysyo am, ‘Beken a kanehen o ikavyay no
tao an.’ ”
5Am ori o nitanggahan na ni Yeso ni Satan do makarang a tokon a kapacita na
nya jya so peykamahamahatawan na,
6a kapanci na nya jya so, “O yamo macita rana eya aro a peymasaodan no
karawan eya am mamimin a monganay jyaken. Am cyaha, ta itoro ko jimo.
7Am si ilogod mo yaken a iraralay am to ko rana mimina ori a itoro jimo.”
8Tovisan na ni Yeso am, “Yamaniring do Seysyo am, ‘Iraralay nyo o
Panirsirngen a Tao do to nyo. So ika iya na no iraralay nyo. Ta abo o ikararwa
na a iraralay nyo an.’ ”
152
Seysyo No Tao
© Bible Society in Taiwan.
9So niraran na pa sya yangay do Yelosaleng a kangay na nya do toktok na no
rako a panaralayan da kapanci na nya jya so, “No ka manoyong a Anak no Tao
do to am okso pala do teyrahem ito.
10Ta maniring do Seysyo am, ‘Manovoy o Tao do to so tinsi a mangay omzat
jimo.
11So tazapyan da jimo no lima da kaji na meyzazan no ai mo do vato.’ ”
12Maniring si Yeso jya am, “Maniring do Seysyo am, ‘Ji nyo to ngileylamdama o
Panirsirngen a Tao do to nyo an.’ ”
13Tana to na ngakadaya ni Satan o ilita na jya am jyalitai si Yeso. Am ori o
nikarwan na pa jya ni Satan.
Papwen na rana ni Yeso o kapangnanao na do Cyadidi
(Matay 4:12-17; Make 1:14-15)
14Meysinaoli si Yeso a mangay do Cyadidi am oyatan no Seyzi na ni Ama ta do
to. Am ori o nipeylimwang na rana no ngaran na do dang.
15So nipangnanao na rana so aro a tao do peyneynozyan da. Ori o nisarayan da
nya.
Ikaoya da no keylyan da si Yeso do Nasale
(Matay 13:53-58; Make 6:1-6)
16Makaranes si Yeso do nikarakwan na ili a meyngaran so Nasale am
pangozayan na o iwawalam da. Ori o nisdep na do peyneynozyan da do araw
na no ipeywalam no tao a kapeytatanek na omvilang do Seysyo.
17Am ori o nitorwan da nya no tao so vakong ni Isayya a panoyonoywan na so
ciring ni Ama ta do to a kavezay na rana sya. So nipakakala na so asa ka ciring.
O domket do dang am,
18“Yanimeygegcin jyaken o Seyzi na ni Ama ta do to. Ta yana nipamnekan yaken
a mangay meylimwang no Mapasaray a Ciriciring na ni Ama ta do to do makasi
a tao. Nitovoy na yaken a meylimwang no kasaway da rana no akmey kaneban
a tao a kapakacita da rana no mavota tao a kasaliway da rana no peylamlamsoin
da tao.
19Ipanci ko pa jira o araraw na no karilawan na nira ni Ama ta do to.”
20Kakookoo na rana so vakong a katoro na rana ya do tomalamozong no
peyneynozyan da tao a kalisna na rana ni Yeso. So ji da meykazyazyaki no myan
do sahad na tomita sya.
21Am ori o iyan na rana no ciriciring na ni Yeso. Maniring jira am, “O nyo
nimamizing rana nivatvatkan da do Seysyo am yamina to mangononong rana
sicyaraw eya.”
153
Seysyo No Tao
© Bible Society in Taiwan.
22Abo tao a ji ngyak no tey yapya ciring na. So pancyan da no, “Beken a oya asyo
o anak ni Yoseyvo an?”
23Maniring si Yeso jira am, “Ko katenngan inyo a yamapaing so ciring nyo do
kamanrarakehan no kakwa a manci no, ‘No ka manoyong a koysang am avavaw
pala o kataotao mo.’ Ta ko nimamizing do ciriciring nyo jyaken a yamanci no,
‘Peyvazay pala do jya o mina vazay mo do Cyapaynong.’
24Am ko pakoyokoin pa jinyo am yabwata o yasa ka panoyonoywan na so ciring
ni Ama ta do to do macikeylyan a yada amizngan so ciriciring.
25So amizngan nyo sya an. Ta no keyyan na pa ni Idiya panoyonoywan na so
ciring ni Ama ta do to am aro do Isedi o vao a mavakes. No kanang rana am
kakteb no awan o ikapat na kawan (3½) a ji nimacimoy. Am ori o nipeykabcil
na.
26Am ji na novoya ni Ama ta do to si Idiya mangay do kadwan jira ang. Ta asa
ka vao do Saleva a ili a macinapnap do Siton o nyangayan na.
27No keyyan na pa ni Idisa a panoyonoywan na so ciring ni Ama ta do to am aro
do Isedi o omlabyab so kolit. Am o meyngaran so Naman a tao do Sidiya am ori
o nikeywakwakan so kataotao.”
28Mamizing da no aro a tao do sahad no peyneynozyan am maoya sira so
aktokto.
29Am ori o nyalakan da sya a ji ngeypeypepzaci a yangay do alalasyas a vovwan
a padondonen. Ta o ili da rana am amyan do toktok no tokon.
30Am kanimasabsab na ni Yeso a nikomaro do aro a tao.
Nivozwaw na ni Yeso o kalamsoyan ni Satan a nikomovot do tao.
(Make 1:21-28)
31Makaranes si Yeso do Cyapaynong a macinapnap do Cyadidi am mangnanao
do dang so tao do araraw no ipeywalam no tao.
32Abo ji meyzokab no ipangnanao na ciriciring. Ta o ciring na am tey mowyat.
33Amyan do peyneynozyan da so asa ka tao amlololos a kovotan no kalamsoyan
ni Satan. Maniring am,
34“Mo Yeso, tao do Nasale, ikongo vazay mo jyamen. Mo yamen balinasen an?
Ko katenngan imo, ta imo rana am nitovoy na no Tao do to a tey yapya so
nakenakem a tao.”
35Am ori o nioyyan na nya ni Yeso. Maniring am, “Ji ka meyzezyak. Pakowbot
rana do kataotao na.” Ori o mina to na pazsii sya no kalamsoyan ni Satan a
kazyazikaz na no kovotan a tao ang do tangain da no aro a tao. So nipakowbot
na rana no kalamsoyan ni Satan am abwata o nipeyzazan na sya.
154
Seysyo No Tao
© Bible Society in Taiwan.
36Abo tao ji meyzokab nya. So nipancyan da no, “Asyosyo o ciriciring na ang. A
ikongo ori a tao, yana katey rako no oyowyat na yamamozwaw so kalamsoyan
ni Satan.”
37Am ori o nipeylimwangan na rana do dang no ngaran ni Yeso.
Niwakwakan ni Yeso o aro a meykeyngeyngen a tao
(Matay 8:14-17; Make 1:29-34)
38Karwan na ni Yeso o peyneynozyan da am mangay do vahay da no meyngaran
so Simong. O mavakes a icyarwa ni Simong am nipadpes na. So nipasyasyan da
ji Yeso.
39Am ori o nyangay na tomita sya. So nipeytatanek na do katangked na
kasirisiring na so ingingnen na am ji na rana nipaingwat. So nipeyvangon na
rana tomaotao sira.
40Somipsip o araw do makoyab am yai da no aro a tao o meykeyngeyngen ji
Yeso kapaopta na so lima na jira ni Yeso a kapya da rana.
41Meyratateng am to ngyan pa so kalamsoyan ni Satan a nimapo do kataotao da
no aro a tao a omlololos a manci no, “Imo rana am Anak ka no Tao do to an.” So
nioyyan na nira ni Yeso a ji na mya sira meyzezyak. Ta da katenngan o ka
Misayya na.
42Meyzengazengang am makowbot si Yeso a kangay na do kabwan no tao. Am
ori o nikalan da sya no aro a tao. So nyangay da jya, do kaji da myan sya a
komaro jira.
43Maniring si Yeso jira am, “Beken a inyoo an, ta pasaklangen ko o kadwan no
ili a pancyan ko no Mapasaray a Ciriciring na ni Ama ta do to, do kakeykai na
rana tomalamozong ninyo ni Ama ta do to. Ta ori o peypeypangayan no na
nitovoyan jyaken.”
44Am ori o nyangay na mangnanao do peyneynozyan da do peycyeylilyan na do
Yotay.
Locya 5
Nimanma na nipamnekan ni Yeso a macinanao jya
(Matay 4:18-22; Make 1:16-20)
1Ipisa am meytatanek si Yeso do pamsan na no rako a meybebneng a ranom a
ngaranan da so Kenisale. Am meysilisilin sira o aro a tao a omamizing so
ononongan na ciriciring na ni Ama ta do to.
2Meyratateng am macita na o adwa ka vazangay do pamsan na nipeygegcinan
no nimangahahap a tao a omoyas do tawaz da.
155
Seysyo No Tao
© Bible Society in Taiwan.
3Meyratateng am somakay si Yeso do vazangay na ni Simong a kapanci na nya
komaod sya. Am ori o nikaodan na sya a mapahawang sya do pamsan na so
alikey. Meyratateng am amlisna si Yeso do vazangay a kananao na sira so aro a
tao.
4Iptad na o ciring na am maniring ji Simong am, “Pakarairain mo pa o kaodan
mo sya kazoyo nyo no tawaz nyo.”
5Maniring si Simong am, “Mo Mangnanao, namen todazikna yakasahep a
yameytawaz am yabwata namen nimamong. Am tana amizngen ko pala o ciring
mo amzoyo no tawaz ko.”
6Am ori o nizoywan da rana no tawaz da. So nipakatawaz da so aro among a
kaji na pisipisingan rana no tawaz da.
7Am ori o niraran da so kararay da somidong sira. Meyratateng am nipno da o
adwa ka vazangay kaji na ranangnedan rana.
8Macita na ori ni Simong Pite am meylilitod do tangain na ni Yeso a manci no,
“Mo Panirsirngen, to mo na ngaroi yaken an. Ta ko meyraraten a tao an.”
9Si Simong rana kano kararay na tao am niyak da no mata o nimatawaz da aro
among.
10O anak ni Sipitay a meyngaran si Yake a kani Yowani am akman sira so sang
a omyak nya. Maniring si Yeso ji Simong am, “Ji ka nyahey an, ta papwen mo
sicyaraw eya o kakma moy mangahahap a tao a mapanop so aro a tao.”
11So nipangid da rana kakaro da do aro a ipangahap da a macilolo rana ji Yeso.
Niwakwakan na ni Yeso o omlabyab so kolit a tao
(Matay 8:1-4; Make 1:40-45)
12Ipisa si Yeso amyan do asa ka ili am makacita so omlabyab so kolit a tao.
Macita na si Yeso am mangay meylilitod do tangain na mapasyasi jya. Maniring
am, “No si apyahen mo am jyabo kaji na apyan no kataotao ko a.”
13So niparapongan na so lima na jya ni Yeso a kapanci na no, “Ko apyahen. Apya
rana o kataotao mo.” So ji na meyyahahai a nimapya no kolit na.
14Pakoyokoin ni Yeso do tao ori am, “Ji mo meycicicyan an. Ta yangay mo
ipacita do mapatanatanang so nakem ta si Ama ta do to a tao a kavalivaliw na
so kataotao mo a kapangozay mo do iwawalam na ni Moyse a mapatanang so
nakem mo ji Ama ta do to. So anoyngan da jimo no tao a nimapya rana so
kataotao.”
15Meyratateng am ori o nipeylimwang na rana no ngaran na ni Yeso do dang.
So nipeylovolovot da no aro a tao a omamizing so nanao na makza no
keywakwak do kataotao da.
156
Seysyo No Tao
© Bible Society in Taiwan.
16Am masangib si Yeso a komaro jira mangay a meynozi do kabwan no tao.
Niwakwakan na ni Yeso o ji makapeyvangon a tao
(Matay 9:1-8; Make 2:1-12)
17Ipisa mangnanao si Yeso am amyan so makanateng a tao a macyagom do
Vadisay a kano mangnanao no iwawalam ni Ama ta do to. Sira rana ori am
nimapo sira do Yelosaleng a kado peycyeylilyan na do Cyadidi a kado Yotay.
Ikongo do nioyatan na ni Ama ta do to si Yeso, am ori o nipangiwakwak na so
meykeyngeyngen a tao.
18Amyan so nyai da a ji makapeyvangon a tao do ireyrayan na. So vovwan da
jya isdep do tangain na ni Yeso.
19Ikongo do tey yaro tao, am ori o ji da makasdepi nya. Meyratateng am to da
rana ngalatan do atep no vahay a kakabkab da so atep na katonton da sya
pazomtaden do tangain na ni Yeso.
20Makazazap na ni Yeso o onowned da a omanoyong jya. Am ori o nipancyan na
nya jya so, “Imo rana am yarana nimavonas o raraten mo.”
21Am ori o nikazyakan da nya no tao a macyagom do Vadisay a kano mangnanao
no iwawalam ni Ama ta do to. So nipancyan da no, “Sinosino o tao eya a yato
nazovaz si Ama ta do to. Ta si Ama ta do to saon o makavonas so raraten no
tao.”
22Katenngan na ni Yeso o nakenakem da. Am ori o nipeycirngan na jira so,
“Ikongo nyo ikakman sang so nakenakem.
23Manngwa, apyapya o kapanci nya do meyngen a tao so, ‘Yanimavonas rana o
raraten mo’? No apyapya o kapanci no, ‘Tanek rana kalam mo rana.’
24Ta ko kakzeben inyo a makateneng do oyowyat ko a Nipamnekan na ni Ama
ta do to a tao a makavonas so raraten no tao. So pancyan ko nya do meyngen a
tao so, ‘Tanek rana kahap mo so ireyrayan mo a mangay rana do vahay nyo.’ ”
25So mina to na meytatanki no tao ang do tangain da no aro a tao a kahap na
rana so ireyrayan na somaray nya ji Ama ta do to a mangay rana do vahay da.
26So nipeyzokaban da nya no aro a tao a isaray ji Ama ta do to a manci no,
“Sicyaraw rana ya am yanamen nimakacita so yamapeyzokab a vazay.”
Rarahen na ni Yeso o meyngaran si Diwey
(Matay 9:9-13; Make 2:13-17)
27Makowbot si Yeso am makacita so asa ka mapeyvazay so deyking a tao a
meyngaran si Diwey a amlisna do torotorwan no deyking a vahay. Maniring jya
am, “Macilolo ka jyaken an.”
28So nikarwan na rana do vazay na kapacilolo na rana jya.
157
Seysyo No Tao
© Bible Society in Taiwan.
29Meyratateng am taotawwen na si Yeso do vahay da. So ikaro no macitovong
jira mapeyvazay so deyking a kano karwan no tao a macyakan jira.
30Ori o nikazyakan da nya no tao a macyagom do Vadisay a kano mangnanao
no iwawalam ni Ama ta do to. Am ori o nipancyan da nya do macinanao ji Yeso
so, “Ikongo nyo ipacihanghang do mangangap so deyking a kano aro a
meyraraten a tao.”
31Maniring si Yeso jira am, “O apiya so kataotao am ji da ngala o koysang an. Ta
o meyngen a tao am ori o komala sya.
32Ta yaken rana am beken a ko manara so ji meyraraten a tao an. Ta vazay ko o
kapanci ko no meyraraten a tao a mamlis so nakenakem an.”
Ikazyak da o ji mangakadayan a meynozi
(Matay 9:14-17; Make 2:18-22)
33Yamyan so tao a manci nya ji Yeso. Maniring am, “O macinanao ji Yowani am
masangib sira ji mangakaday a meynozi. Yakman sang o yamacinanao do tao a
macyagom do Vadisay. Am o yamacinanao jimo mo Yeso am yabo da ji
nganakanna.”
34Maniring si Yeso am, “Manngwa, no mamaring sira so kanen o matarek so
vahay a tao am ji nyo mya sira o tao da koman? Jyabo kakman na sang a.
35No marateng rana o araraw na no irakep da so mahakay am, ori rana o
ikanoyong da ji mangakaday.”
36Mangononong pa jira so pehngehngayan na sya so ciring. Maniring am, “Abo
o tao a mising so vayo ayob a mangay mapatapang sya do adan na ayob. Ta
ikaraherahet na no vayo ayob a mapisipising. Jyabo kapacingay no adan a ayob
do vayo a ayob a.
37Yabo tao a mangap so vayo a potaw cyo a paglowen do adan a niparing a kolit
no baka, ta zombak.
38Am ori an, o paglowan so vayo a potaw cyo do vayo a kolit no baka an.
39Abo tao a nimyop rana so adan a potaw cyo a keyyop na pa so vayo a potaw
cyo. Ta ji na tahamtam o kapyapya pa no adan a potaw cyo.”
Locya 6
Nanao na ni Yeso a omagaz do araraw no ipeywalam no tao
(Matay 12:1-8; Make 2:23-28)
1Ipisa kapeywalam no tao am mangonong sira Yeso a kano macinanao jya do
nihakawan a mogi. Am to sira mangoztod so aknatahen da no macinanao ji
Yeso.
158
Seysyo No Tao
© Bible Society in Taiwan.
2Maniring sira o tao a macyagom do Vadisay am, “Adan rana o akman sang a
vazay do ipeywalam no tao?”
3Maniring si Yeso am, “Manngwa, ji nyo pa nivilangan o vazay da da Tawey a
kano kararay na tao no kakcin da?
4Ta nisomdep si Tawey do raralayan da ni Ama ta do to a kapangap na so
nipatanang da myanpaw a kanen a katoro na pa nya do kararay na. So nyakanan
da sya. Ta o myanpaw rana ori am ji da mya kanen no tao. O mapatanatanang
so nakem da si Ama ta do to o apya koman sya. Am beken a raraten da o mina
kakan da sya.”
5Maniring pa jira si Yeso am, “O Nipamnekan na ni Ama ta do to a tao o
meymatmatngeh no araraw no ipeywalam no tao.”
Niwakwakan na ni Yeso o meykazakazain so lima tao
(Matay 12:9-14; Make 3:1-6)
6Ipisa kapeywalam no tao am somdep si Yeso do peyneynozyan da mangnanao
so tao. Am amyan dang so asa ka tao a meykazakazain so lima do wanan na.
7Omangnanao no iwawalam ni Ama ta do to a kano tao a macyagom do Vadisay
am kalahen da o karatan na ni Yeso. “Manngo paro, ala mangiwakwak so
meykeyngeyngen do ipeywalam no tao ang. Ta no si myan am ipanci ta do
karwan no tao.”
8Ikongo do mahaw na ni Yeso o onowned da, am ori o nipancyan na nya do
meykazakazain so lima tao. Maniring am, “Peytatanek rana kangay mo do
tangain da no aro a tao.” Am ori o nipeytatanek na rana.
9Maniring jira si Yeso am, “Ko inyo pacicyan am ikongo iwawalam ta do
ipeywalam no tao. Ikongo ciriciring da jyaten do ipeywalam no tao. Apyapya o
kapanidong so tao do ipeywalam no tao an? No apyapya o kaji mamyayan so
tao. Avyain sira? No wakwaken sira.”
10Am ori o nicittan na so aro a tao a kapanci na nya do tao ang so, “Zanet pala o
lima mo.” Zaneten na am todapya rana.
11Ori o nikarakorako na pa no kaoyyan da ni Yeso. Am ori o nipeysirisiring da
do ahapan da sya.
Mamnek si Yeso so rarwa so ikakarwan (12) a amlivolivon no ciriciring na
(Matay 10:1-4; Make 3:13-19)
12Ipisa mangay meynozi do tokon si Yeso. So mina to na ngyani rana do dang a
kasahep.
13Apnezak am lovoten na sira o macinanao jya kapamnek na jira so rarwa so
ikakarwan (12) a omlivolivon no ciriciring na.
159
Seysyo No Tao
© Bible Society in Taiwan.
14Sira rana ori am si Simong a ningaranan na si Pite a kani wari na meyngaran
si Antele a kani Yake a kani Yowani a kani Veydipo a kani Patolomaw,
15a kani Matay a kani Tomase a kano anak ni Alevey a meyngaran si Yake a kano
ipanci da macyagom do macioya do Loma a meyngaran si Simong,
16a kano anak ni Yake a meyngaran si Yota kano nimanazang ni Yeso a tao do
Isecyadi a meyngaran si Yota.
No kapangnanao na a mangiwakwak so meykeyngeyngen a tao ni Yeso
(Matay 4:23-24)
17Omosok rana sira am meytatanek sira do rako a karatayan. So niyan da do
dang no aro a macilocilolo jya kano aro a nimapo do Yelosaleng a kano
peycyeylilyan na do Yotay a kano masngen do awa a ili a meyngaran so Tayar a
kano Siton,
18a mai a omamizing so ipangnanao na, kapangiwakwak na so ingingnen no tao.
O nikovotan no kalamsoyan ni Satan am mai sira. Ori o nikapya da rana.
19Ori o naknakman da sya no aro a tao so kapinan da jya. Ta amyan so oyowyat
na do kataotao na mangiwakwak so tao. So nikamimin da mapya rana so
ingingnen.
Sarasaray a kano alalaw
(Matay 5:1-12)
20Citahen na ni Yeso o macinanao jya am ipanci na jira, “Inyo rana a
ipangoyongoyod da tao am rakorako rana o sarasaray nyo, ta inyo o
italamozong na ni Ama ta do to an.
21“Inyo rana yamakcin sicyakwaya am manoyong o kasaray nyo, ta mabsoy
kamo na. “Inyo rana yamlavi sicyakwaya am manoyong o kasaray nyo an, ta
mangay na pasarain inyo ni Ama ta do to an.
22“No ikaoya da inyo a ji da raralayan a kapanyanig da jinyo do kararalay nyo
nyaken a Nipamnekan na ni Ama ta do to a tao am manoyong o kasaray nyo an.
23Ta akman so sang o nakenakem da no ineynapo da no kakwa do
panoyonoywan na so ciring ni Ama ta do to. Magaga kamo a somaray so
onowned an. Ta amyan so arakorako pa ipasaray na jinyo ni Ama ta do to do
teyngato an.
24“Am inyo rana aro so peymeymasaodan sicyakwaya am to kamo makasi no
makwa an. Ta yanyo na nimataptap o ileylamnay nyo an.
25“Inyo rana mabsoy sicyakwaya am to kamo makasi no makwa an, ta mangay
o kakcin nyo an. “Inyo rana yasomaray sicyakwaya am to kamo makasi no
makwa an, ta mangay o kalavi no onowned nyo an.
160
Seysyo No Tao
© Bible Society in Taiwan.
26“No azwazwain da inyo no aro a tao am to kamo makasi no makwa an, ta
akman sang o nyazwayan da no ineynapo nyo so nimalas so ipangnanao a tao
no kakwa an.
Ikarilaw nyo o macioya jinyo a tao
(Matay 5:38-48; 7:12a)
27“Am inyo rana yaomamizing so ciring ko am ko pa pakoyokoin jinyo am
ikarilaw nyo o macioya jinyo a tao a kapakapya nyo so nakenakem nyo jira an.
28Ipeynozi nyo o maniriciring jinyo a tao an. So peynozyan nyo no tomamwad
jinyo a tao an.
29No myan so tao a somiplang so posngi mo am itoro mo o asa ka posngi mo an.
No myan so tao a mehes so ayob mo am itoro mo o katapil na an.
30No myan so amin da jimo am itoro mo an. No myan so mahap so apzapzatan
mo am ji mo ngamya jira an.
31No si kakzeben mo o kapya da so nakem jimo no icyatatao mo am akman sang
o nakem mo jira an.
32“Ta ikongo angangayan na no karilaw nyo no marilaw ninyo a tao.
Kakwakwan no meyraraten a tao a marilaw no marilaw nira tao.
33Ikongo angangayan na no kaveyvow nyo sya ikarilaw so makasidong jinyo a
tao. Kakwakwan na no meyraraten a tao a marilaw no makasidong sira tao.
34Ikongo angangayan na no kaveyvow nyo so makanizpi a tao a omvood so
nizpi nyo. Kakwakwan da no meyraraten a tao a tomoro no nizpi da vooden no
icyatatao da. Ta katenngan da o kapaoli da pa jira.
35So karilawan nyo no macioya jinyo a tao an. Makapya kamo so nakem jira an.
O nivood da jinyo am ji nyo naknakma o kapaoli da sya jinyo an. Ta arakorako
rana o nakem na jinyo ni Ama ta do to. So ipeyngongyod nyo anak na no tey
mazway a Tao do to. Ta ikarilaw na ni Ama ta do to o ji naray no itoro na jira.
Ikarilaw na o meyraraten a tao.
36So inaran nyo si Ama nyo do to a tey yapya so nakenakem an.
Ji manraherahet so icyatatao
(Matay 7:1-5)
37“Ji kamo manraherahet so icyatatao nyo an. No si manraherahet kamo so
icyatatao nyo am akman kamo sang a raheraheten da. Ji nyo mancyan o karatan
no tao, ta ori o icyakman nyo sang a ji da raheraheta no tao. Peykabobwen nyo
o raraten da jinyo an. So icyakman nyo so sang a peykabobwen da so raraten
no tao an.
161
Seysyo No Tao
© Bible Society in Taiwan.
38Mazonos kamo do tao an. Ta ori o ikazonos da jinyo no tao. So ikaharahara na
pa no itoro na jinyo ni Ama ta do to. Ta o nakenakem nyo so tao am akman sang
o nakenakem na jinyo ni Ama ta do to an.”
39So nipancyan na nya jira so pehngehngayan na sya. Maniring am, “Jyabo o
kapangalay no mavota tao so mavotaha. Ta jyabo kaji da meynanodan a
matazangeb a.
40O macyamizing rana am jyakarakarang a kano mangnanao. Am no gomcin
rana ori am ori o ipacingay da do mangnanao so teneteneng.
41“Ikongo nyo pacivalalan do da karatan no kadwan jinyo a yanyo kaji
makalavatan so nyo karatan.
42Yanyo kapanci no akma nyoy kakteh do cinai a omlis do marahet a
nakenakem da am nyo jiblisi o marahet a nakenakem nyo. Inyo rana
mapakapyapya so nakenakem a tao am manmanma o kablis nyo so karatan
nyo. Ta ori o ipakacita nyo so karatan no kadwan jinyo an.
43“Ji meyyasi o pipya kayo so marahet an. O marahet a kayo am ji to meyyasi so
pipya asyasi no kayo an.
44Ta to macilocilolo do kakayokayo na o asi na. Jyabo kato nyo mamozasan do
tazici so potaw a.
45O apya so nakenakem a tao am apya o iwawalam na. O marahet so nakenakem
a tao am marahet o iwawalam na. Ta to macilocilolo do onowned no tao o ipanci
na ciring an.
Mangozay do Ciriciring na ni Ama ta do to
(Matay 7:24-27)
46“Ikongo nyo pancyan no nyo kanoyong jyaken a Panirsirngen nyo a yanyo ji
mangozay do ciring ko jinyo.
47Omamizing so ciring ko kapeyvazay na sya am ipanci ko jinyo o akman sang
so nakenakem a tao an.
48Ori rana am akman so mamaring so vahay a tao a mapakarahem so patakadan
na so soil na. So ikehni no vahay a paringen na. Tana meyyagaganas am ji na
gonagonay o vahay ang, ta mehni o nipakapyan na sya.
49Am omamizing so ciring ko a ji mangozay jya am akman so tao a mamaring
so vahay a ji mapangay so soil na. No meyyagaganas am makeykai a balinasen
na. So ikabwata no angangayan na rana.”
Locya 7
Niwakwakan na ni Yeso o lamlamsoy na no itaysang no Loma
(Matay 8:5-13)
162
Seysyo No Tao
© Bible Society in Taiwan.
1Mavitos o ciring na ni Yeso do aro a tao am mangay rana do Cyapaynong.
2Amyan dang so mimong no asa poo (100) a itaysang no Loma. Iya rana am
amyan so asa ka ney kaglaw na lamlamsoy na meyngen a toda jyangangay so
inawan.
3Mamizing no mimong no itaysang no Loma o vazay na ni Yeso am tovoin na o
makanateng a kamanrarakehan da no tao do Yotay a mangay manci ni Yeso a
omiwakwak do lamlamsoy na.
4Makaranes sira ji Yeso am mapasyasi rana sira jya. Maniring sira am,
“Manoyong o mimong no itaysang no Loma a sidongen mo pa an.
5Ta na apzatan yamen a tao do Yotay. Nipamaring na yamen so peyneynozyan
namen.”
6Meyratateng am macihza rana jira si Yeso. Alikey rana kapakaranes da am
manovoy o mimong no itaysang no Loma so kagagan na manci ni Yeso.
Maniring am, “Mo Panirsirngen, to mo a zikziknan o kai mo do vahay namen mo
keypong.
7Am ori o namen ikasnek a manci nimo. Tana asa o ciring mo am jyabo o kaji na
apyan no lamlamsoy ko a.
8Akman jyaken a yaomamizing so ciring no makarakarang pa ka nyaken a
itaysang no Loma a da kamizing jyaken no yamavevevehan pa ka nyaken a
itaysang. No yamyan so ko tovoin a mangay am da to ngonoci yaken. No yamyan
so ko ipanci a mai am yato ngai. No ko tovoin o lamlamsoy ko a meyvazay am
yato meyvazay. So na ikakman sang no ciring mo a tey mowyat a makavonas so
ingingnen no tao.”
9Mamizing na ni Yeso o ciriciring na am niyak na. So nipancyan na nya do
macihza jya tao. Maniring am, “Ji ko pa nimakacita so akman sang so
kakdekdeng no onowned do Isedi a tao.”
10Meysinaoli sira o nitovoy no meynakem a tao do vahay da am macita da o
lamlamsoy na makownong rana jya.
Nipeyvangon na o anak no vao a mavakes
11Ji meyyonownay am mangay si Yeso do Nain a ili a onotan da no macinanao
jya kano aro a tao.
12Makaranes do samorangan no ili da am masinmo na o somibo no
nimawakwak a tao. O nimawakwak rana mahakay am veyvowen na anak no
vao a mavakes. So nikaro no tao a niomonong do inawan na.
13Macita na ni Yeso o vao a mavakes amlavi so onowned. Am ori o nikasyan na
nya. Maniring jya am, “Ji ka lavi an.”
163
Seysyo No Tao
© Bible Society in Taiwan.
14Meyratateng am mangay na rana pinanan o nipayan da sya. Ori o niseyked da
no niomonong do inawan na. Maniring si Yeso am, “Imo rana malavayo a tao
am peyvangon rana.”
15Ori o nipeyvangon na rana mavyay kapeyzezyak na rana kangay na rana nya
ni Yeso do ina na.
16Ori o nisavasavakan da nya no aro a tao a kasaray da nya ji Ama ta do to. So
peycirngan da so, “Oyod a myan jyaten so panoyonoywan na so ciring ni Ama
ta do to.” Maniring sira pa am, “Yanimakaranes rana o yamapatazadang jyaten.”
17Ori o nipeylimwangan da nya no akman sang a vazay na ni Yeso do
peycyeylilyan na do Yotay a kado livolivon no pongso da.
Yeso a kano nimanaktak so tao a si Yowani
(Matay 11:2-19)
18O aro a vazay ni Yeso am nipanci da ji Yowani no macinanao jya. So niraran
na so rarwa jira,
19katovoy na sira mangay ji Yeso a manci no, “Manngwa, imo o nipanci ni
Yowani a mai? No namen pa nanalahen.”
20Maniring sira o rarwa do tangain ni Yeso am, “Na nitovoy yamen no
nimanaktak a si Yowani a mai a mapacici jimo. Manngwa, imo o nipanci ni
Yowani a mai? No namen pa nanalahen.”
21Nimacinao no kano nang o kaniomiwakwak na ni Yeso so aro a
meykeyngeyngen a kano kovotan no kalamsoyan ni Satan a tao a kano mavota
a tao.
22Maniring si Yeso do nitovoy ni Yowani am, “Angay kamo pancyan ji Yowani o
nyo nimacita kano nyo nimamizing, do yada kapakacita rana no nimavota tao.
Da kapakalam rana no nimakasapa a tao. Yada kapya rana no niomlabyab so
kolit a tao. Da kapakamizing rana no nimateleh a tao. Da kavyay rana no
nimawakwak a tao. Da kapakamizing rana so Mapasaray a Ciriciring no
ipangoyongoyod da tao.
23Omanoyong jyaken a ji meykarwa so nakem am tey yapya ori.”
24Mangay rana o nitovoy ni Yowani am ipanci na ni Yeso o vazay na ni Yowani
do aro a tao. Maniring jira am, “No kangay nyo no kakwa komala si Yowani do
kabwan no nihakawan no tao am sino dang mangay nyo amizngen. Manngwa,
nyo ipanci si Yowani a todapliplin so onowned?
25Manngwa, nyo mangay citahen o meyyayob so apiya ayob a tao? Ta o
meyyayob rana so pipya ayob am myan sira do vahay no panirsirngen.
26Ikongo nyo yangay do dang. Manngwa, nyo mangay citahen o panoyonoywan
na so ciring ni Ama ta do to? Ko pa ciring jinyo am manoyong ori. Am
164
Seysyo No Tao
© Bible Society in Taiwan.
naknakmen nyo an, ta yamahamahama si Yowani a kano panoyonoywan na so
ciring ni Ama ta do to no kakwa an.
27Iya rana am yamyan so yamonganay jya a yadomket do Seysyo. O ciring do
dang am, ‘Cita pala o yako tovoin a omwadwad do rarahan mo.’
28O ko ipanci jinyo am yabo o tao no kakwa a makahap si Yowani. Am yawara
sicyakwaya am yarana maizaizay o ney maveveh na tao do italamozong na ni
Ama ta do to a kani Yowani an.”
29Omamizing so nanao ni Yeso aro a tao a kano mapeyvazay so deyking a tao
am isaray da ji Ama ta do to. Sira rana ori am nitaktakan na sira ni Yowani no
kakwa pa.
30Am o tao a macyagom do Vadisay a kano mangnanao no iwawalam ni Ama ta
do to a jya nimya so kataktak na jira ni Yowani am nitaosya da o nakenakem na
sira ni Ama ta do to.
31Maniring pa jira si Yeso am, “Ikongo o pehngehngayan ko so tao sicyakwaya.
32Sira ori am akmey kanakan a meyyalalam do rarahan a manci no, ‘Namen
ipeyyanwanood inyo am kanyo ji maganam. Namen amlavi am kanyo ji lavi.’
33Mai rana o nimanaktak a si Yowani am ji mangakaday no tomakatakaw do
kanakenakem na si Ama ta do to a jya nimyop so saki. So nipancyan nyo nya
zomyak.
34Yaken rana Nipamnekan na ni Ama ta do to a tao am ko koman a ko keyyop.
Am no kamo maniring am, ‘Yamatetehnan a yameyyeyyopen a yamacizavoz do
mapeyvazay so deyking a tao a kano meyraraten a tao.’
35Am o teneteneng na ni Ama ta do to am manoyong a meytotwaw do makza
nya tao an.”
Nimamlis a mavakes
36Amyan so asa ka tao a macyagom do Vadisay a tomaotao si Yeso do vahay da.
37No kanang am amyan do ili da so asa ka mavakes a meyraraten. Mamizing na
si Yeso amyan do vahay da no tao a macyagom do Vadisay am mangai so asa ka
tagaw a mahangno a ipeykeykoris,
38a meytatanek do likod ni Yeso a omoton do ai na amlavi. So nipeyranap na no
kaoo na do ai ni Yeso. Meyratateng am linasan na no avok na kahangno na so ai
na kakoris na rana jya no mahangno a ipeykeykoris.
39Macita na no tomaotao si Yeso a tao a macyagom do Vadisay am naknakmen
na do onowned na am, “No yamanoyong o tao eya yapo ji Ama ta do to am jyabo
na kaji makatenngan do vazay na no yaminan jya mavakes eya.”
165
Seysyo No Tao
© Bible Society in Taiwan.
40Maniring si Yeso am, “Mo Simong, yamyan so ko ipanci jimo.” Maniring si
Simong ji Yeso am, “Pancyan pala.”
41Maniring si Yeso am, “Amyan so rarwa ka tao a nimamood so nizpi do asa ka
lawpan. O asa ka tao am mamood so alima ranaw (500). O karwan na am
mamood so alima poo (50).
42Ikongo do abwata o nizpi da paolin da do nivood da, am ikasi na sira no
lawpan, kato na rana mapeykabobowan so nivood da. Naknakmen nyo pala.
Sino jira ori omaglaglaw pa no lawpan da.”
43Maniring si Simong am, “Ko naknakmen am o nimamood so arwaro ang. Ta
nipeykabobo na o nivood na.” Maniring si Yeso am, “Ka manoyong so ipanci.”
44So nicittan na so mavakes a kapanci na nya ji Simong so, “Mo macita o
mavakes eya? Am ko somdep do vahay nyo am mo ji nipanta yaken so ranom a
pangoyowyasan ko. Am iya am yana nioyasan no kaoo na o ai ko a na kalinas
jya no avok na.
45Mo ji nihangno yaken am iya rana am yanimakalapo no kasdep ko o na
kahangno so ai ko.
46Imo am yabwata o haneng a mo nikoris do oo ko. Am iya am na nikorisan o ai
ko no mahangno a ipeykeykoris.
47Am ori o ko pancyan nya jimo an. Ta o na ikarako no pangarilawan na am yaro
nimavonas rana raraten na. O alikey so nikavonasan so raraten am apereh o
karilawan na jyaken an.”
48Maniring si Yeso do mavakes am, “Yana nimavonas o raraten mo.”
49Maniring o onowned da no macyakan jya am, “Sinosino ya yato vonas so
raraten no tao.”
50Maniring si Yeso do mavakes am, “Makapiya ka so onowned an. Ta yana rana
nipatastas imo ni Ama ta do to, do yamo kanoyong a meyhanhan nya.”
Locya 8
O nisomidong si Yeso aro a mavakes
1Meyratateng am nimlivolivon do peycyeylilyan na si Yeso a pangananawan na
no Mapasaray a Ciriciring do katalamozong na nyaten ni Ama ta do to. O
macihza jya am rarwa so ikakarwan a macinanao jya,
2kano aro a mavakes a nivozwawan na so kalamsoyan ni Satan a kano
niwakwakan na so kataotao. Amyan jira so meyngaran so Matelyan Madiya
pinamozwawan ni Yeso so papito a kalamsoyan ni Satan a nikomovot jya,
166
Seysyo No Tao
© Bible Society in Taiwan.
3kani Yeanna a mavakes ni Vosa asa ka meynakem a lamlamsoy ni Helote a kani
Sosanna kano aro a mavavakes a nisomidong si Yeso a kano macinanao jya.
Pehngehngayan na so ciring na do tao a manokos
(Matay 13:1-9; Make 4:1-12)
4Nimapo o aro a tao do peycyeylilyan na tomita si Yeso. Meylovolovot o aro a
tao am nipanci na jira o payyaingan na sya.
5Maniring am, “Amyan so asa ka tao a mangay a manokos. Manokos am amyan
so mangay zomsi do rarahan. So zazasagan da jya, toktokan da jya no
meyyasasalap.
6Amyan so zomsi do kavatovatwan am makeykai a mahayo, ta abo tana.
7Amyan so nizomsi do katamtamkan am amlida am ji makapamno, ta
kaongongan no aro a tamek.
8Amyan so nizomsi do apya so tanatana am ori o ney yapya na so ininsyan. Omsi
am nikaranaranaw o asi na.” Pakavosen na o kapangnanao na am amlololos a
manci no, “Amizngen nyo an, peyyanen nyo do onowned nyo ori an.”
9Meyratateng am ipanahes da no macinanao jya o peypeypangayan no
ciriciring na.
10Maniring jira am, “O ji na nipatwaw pa peypeypangayan na no katalamozong
na ninyo ni Ama ta do to o ipanci ko jinyo an. Am o karwan da no tao am
nanawen ko sira no payyaingan ko sya ciring. Ta tana citacitahen da am akma
dey jyacita. Tana amyamizngen da am ji da tenngi.
11O peypeypangayan no manokos am akman so Ciriciring na ni Ama ta do to.
12O nimakas do rarahan am akman so tao a omamizing so ciring ni Ama ta do
to a kangay na mahap sya ni Satan do onowned da. So ji da nganoyngi jya, ji da
makahapi so karilawan na nira ni Ama ta do to.
13O nimakas do kavatovatwan am akman so masasaray a omamizing so ciring
na ni Ama ta do to am ji makayamot do onowned da. No myan so alalaw da am
makeykai sira kalittan. Am ori o ji da rana meyhanhani ni Ama ta do to.
14O nimakas do katamtamkan am akman so tao a omamizing so ciring na ni
Ama ta do to am aro o ikalaw da kano ikakza da nizpi a kano meykamadadayan
a ikakza no tao. Am ori o ji na meypakatkaci no onowned da ji Ama ta do to.
15O nimakas do apya so tanatana am akman so tao a omamizing so ciring na ni
Ama ta do to a meyngongyod a meyhanhan nya do onowned da.
Pehngehngayan na so ciring na do zampo
(Make 4:21-25)
167
Seysyo No Tao
© Bible Society in Taiwan.
16“Abo o tao a tomoong so nipaciscisan na zampo a kapangay sya do teyrahem
no ireyrayan. Ta o zampo rana am pacimalagen a kapakacita da sya no somdep
a tao.
17Ta abo o matayo a vazay a jyababa. Akman sang, ta tana nyo jyatenngi
sicyakwaya o nanao ko jinyo am katenngan nyo no makwa.
18Am ori o amizngan nyo sya an. Ta o mamizing so ciring na ni Ama ta do to am
arwaro pa o makarapa jira ciring. Am o ji ngamizing so ciring na ni Ama ta do
to am tana myan so alikey a katenngan da am to meykabobo pa jira ori.”
Ina na kada wari na ni Yeso
(Matay 12:46-50; Make 3:31-35)
19Mangay da citahen si Yeso no ina na kada wari na a mahakay. Ikongo do tey
yaro tao, ori o ji da macikasngeni jya.
20So iyan no tao a manci nya jya so, “Yanimai si ina mo a kada wari mo a
yakomala jimo.”
21Maniring jira am, “Omamizing so ciriciring na ni Ama ta do to a kapeyyan da
sya do onowned da kapangozay da jya peyvazain am ori o abnekan ko a
inyapwan a kano kakakteh ko.”
Nipeyhanahanang na o rako abkas a kano pagpag ni Yeso
(Matay 8:23-27; Make 4:35-41)
22Ipisa si Yeso a kano macinanao jya somakay do vazangay am ipanci na jira o
kangay da do katovangan na no rako a meybebneng a ranom. So nikaodan da
so vazangay a mangay rana.
23Amyan sira do avak no rako a meybebneng a ranom am to ngitkeh rana si
Yeso. Meyratateng am to na ngirasa sira no rako a pagpag a kalokong na jira no
paopaong na do vazangay da so cinapodaro.
24Am ori o nyangay da amyokay si Yeso. Maniring sira am, “Mo Mangnanao, mo
Mangnanao, tanyo na marahet!” Mayokay si Yeso am sirsirngen na o rako a
pagpag a kano paopaong am nikakeykai na rana meyhanahanang.
25Maniring si Yeso jira am, “Nyo ji meyhanhanan nyaken.” So nisavasavakan da
nya. Maniring sira do kadwan jira am, “Sinosino ya tao. Ta na to nirsirnga o rako
a pagpag am na to ngamiznga.”
Nivozwaw na ni Yeso o nikomovot do tao aro a kalamsoyan ni Satan
(Matay 8:28-34; Make 5:1-20)
26Makaranes sira do meyngaran so Kelasen a ili a katovangan no Cyadidi am,
168
Seysyo No Tao
© Bible Society in Taiwan.
27nigomcin rana si Yeso a makasinmo so asa ka kovotan no kalamsoyan ni Satan
a tao do dang. Iya rana am ji meyyayob. Ji meyvahay do ili, ta meyvahay do
kanitwan.
28Macita na si Yeso am omlololos a kapeylilitod na do tangain na ni Yeso.
Maniring am, “Mo Yeso a Anak no ney manokdwan na Tao do to, ikongo mo
gogadan nyaken. Ji mo pasingsingci yaken an.”
29O pancyan na no nang am nivozwaw na ni Yeso o komovot do dang a aro a
kalamsoyan ni Satan. Masangib ori a kovotan da no kalamsoyan ni Satan. No
kaneb da jya am to na zavazavata o nivaod da so ai na vahalang a kapaksoz da
sya no kalamsoyan ni Satan a yangay do kabwan no tao.
30Maniring si Yeso jya am, “Sino ngaran mo.” Pasapan na am, “Si Malavong.” Ta
aro a kalamsoyan ni Satan a komovot jya.
31So nipasyasi da no aro a kalamsoyan ni Satan ji Yeso a manci no kaji na
paksozan sira a tovoin do abo so takadan a gazawagaw.
32O macitangked jira tokon am macinao o keyyan da dang no aro a kois. Am ori
o nipasyasi da no kalamsoyan ni Satan ji Yeso do katovoy na sira do aro a kois.
Meyratateng am tovoin na sira ni Yeso.
33Am ori o nikarwan da do kataotao no tao a mangay do aro a kois kaksoz da
do alalasyas a katovoz da do rako a meybebneng a ranom. Ori o
nipeykehmehmes da a mawakwak.
34Macita da no tomalamozong no kois am malalayo sira manci nya do aro a tao
do ili a kano meyvahay do takey.
35So nipeygonoz no tao a mangay a tomita so vazay ang. Makaranes sira ji Yeso
am macita da o tao a nikovotan no kalamsoyan ni Satan a meyyaywayob rana
apya rana so aktokto a omlisna do tangain ni Yeso. Am ori o nikarahet da so
onowned a to rana nyahey a tomita sya, ta tey arako oyowyat ni Yeso.
36O nimakacita so vazay ori a tao am ononongan da rana do aro a tao o
panpandan na. Maniring sira am, “Yanimapya rana o nikovotan no aro a
kalamsoyan ni Satan asyo.”
37O tao do Kelasen am ipanci da si Yeso a komaro jira. Ta manyahey sira. So
nisakay na rana do vazangay a mangay rana.
38O nimapya nikovotan no kalamsoyan ni Satan a tao am ikakza na o
kapacikavang na ji Yeso am ji na mya. So nipancyan na nya,
39“Mangay ka rana do vahay nyo a kapanci mo no mina vazay na jimo ni Ama ta
do to.” So nyangay na rana do ili a meylimwang no mina vazay na jya ni Yeso.
Rarwa ka tao a manoyong a nimeyhanhan ni Yeso
(Matay 9:18-26; Make 5:21-43)
169
Seysyo No Tao
© Bible Society in Taiwan.
40Meysinaoli si Yeso do katovangan na no rako a meybebneng a ranom am
mangay da rapongen no nimnanala sya aro a tao.
41Amyan so asa ka tomalamozong no peyneynozyan a meyngaran so Yalo a mai
a mapasyasi do tangain ni Yeso karara na si Yeso a mangay do vahay da,
42ta makeykai rana mawakwak o veyvowen na anak a mavakes. O
kakawakawan no nang am adwa so ikarwa (12). Mangonong si Yeso do rarahan
am meysilisilin o aro a tao a macihza jya.
43Amyan so asa ka mavakes adwa so ikarwa so awawan a makaliliw so kataotao
na gomcin no rala. Nimimin na o kangangay na yangay na do mangavavaw am
abo angangayan na.
44So nyangay na do likod na ni Yeso a kapinan na do seysayan no talili na. Am
ori o nikapya na rana no ingingnen na.
45Maniring si Yeso am, “Sino ya niminan jyaken ang.” Abo o tao a manci nya.
Maniring si Pite am, “Mo Mangnanao, mo panangangayan nya. Mo jyacita sira o
aro a tao a yameysilisilin a yamangay jimo?”
46Maniring si Yeso am, “Yamyan so yaniminan jyaken, ta ko nimaliliw o
oyowyat ko a makowbot jyaken.”
47Meylamdam na no mavakes o kaji na rana makapowziban so kanimapya na
rana am to zikzik a mangay a meylilitod do tangain ni Yeso kapanci na no
peypeypangayan no mina kapinan na jya, na kapya rana no ingingnen na. So
nimiminan na sya patwawen do aro a tao.
48Maniring si Yeso jya am, “Manganako, ka manoyong a meyhanhan nyaken.
Makapiya ka so onowned a mangay rana. Ta yarana apya o ingingnen mo.”
49Ji na pa teyka o ciring na am amyan so tao a nimapo do vahay da Yalo a manci
no, “Ji mo na rara si Yeso, ta yanimaliman rana o anak mo.”
50Mamizing na ni Yeso am ipanci na ji Yalo. Maniring am, “Ji ka nyaheyan. Si
manoyong o kapeyhanhan mo nyaken am apya rana ori a.”
51Makaranes sira Yeso do vahay da ni Yalo am si Pite a kani Yowani a kani Yake
a kano inyapwan no kanakan o nipya na macisdep jya.
52Lavyan da no aro a tao o kanakan. Maniring si Yeso jira am, “Ji kanyo lavi, ta
yamitkeh ori. Yamakongo kwan nyo.”
53Mamizing da o ciring ni Yeso am no mangay o kaming da am mangay o
kapeyoyaoya da, do kapakateneng da jya a nimawakwak rana.
54Meyratateng am pinanan na o lima na kalolos na manci no, “Mo ovay,
peyvangon rana.”
170
Seysyo No Tao
© Bible Society in Taiwan.
55So nipeysinaoli no pahad na kapeyvangon na rana. Meyratateng am ipanci na
sira ni Yeso. Maniring am, “Pantaney kamo so kanen na.”
56Yeyyak da no inyapwan no kanakan. Maniring si Yeso jira am, “Ji nyo
meyvehvehyan o ko mina vazay do tao an.”
Locya 9
Tovoin na sira o macinanao jya ni Yeso
(Matay 10:5-15; Make 6:7-13)
1Lovoten na ni Yeso sira o rarwa so ikakarwan a macinanao jya kapanta na nira
so oyowyat da ipamozwaw da so kalamsoyan ni Satan a kano ipangiwakwak da
so meykeyngeyngen a tao,
2katovoy na sira mangay a meylimwang no ciriciring na do katalamozong na
nyaten ni Ama ta do to a kapangiwakwak da so meyngen a tao.
3Maniring jira am, “No mangay kamo na am ji kamo meyyaomas. Ji kamo
mapalolo so sisikod nyo a kano kanen nyo a kano nizpi nyo an. Ji nyo peytapila
o ayob nyo.
4No somdep kamo do asa ka vahay am to kamo na ngiseysan do dang an,
mangay do ikaro nyo na jira.
5No ji da naotawwa inyo am karwan nyo o ili da katoktok nyo so tana do ai nyo.
Ta itovil nyo jira meyraraten a tao a ji mamlis so nakenakem.”
6So nyangay da omlivolivon do peycyeylilyan na a meylimwang no Mapasaray
a Ciriciring na ni Ama ta do to a kapangiwakwak da so ingingnen no tao.
No ikarahet na no aktokto na ni Helote
(Matay 14:1-12; Make 6:14-19)
7Mamizing no panirsirngen no Cyadidi a meyngaran si Helote o aro a vazay ni
Yeso am marahet o onowned na. Ta ji na tenngi o kapwan na no vazay na ni
Yeso. Ta patolinen da si Yeso ji Yowani a nimirwa a mavyay.
8Amyan so tao a manci nya si Idiya a nimai. So iyan no tao a manci no
kanimavyay no asa ka panoyonoywan na so ciring ni Ama ta do to no kakwa pa.
9Maniring si Helote am, “Jyabo ka si Yowani na. Nipotowan ko na o oo na asyoo.
Sinosino tao ang. Asyo o aro a vazay na paha.” Am ori o to na naknakmi so
kapakacita na sya.
Nibsoy na ni Yeso o kakaliman a ranaw (5000) a tao
(Matay 14:13-21; Make 6:30-44; Yowani 6:1-14)
10No kapeysinaoli da no rarwa so ikakarwan a nipamnekan na ni Yeso a
amlivolivon no ciriciring na am kakadain da o mina vazay da ipanci jya,
171
Seysyo No Tao
© Bible Society in Taiwan.
kapalolo na sira ni Yeso a komaro do dang a kangay na nira do asa ka ili a
meyngaran so Peysayta.
11Katenngan da no aro a tao am macihza sira mangay. So nirapongan na sira ni
Yeso kapanci na nya so katalamozong na nyaten ni Ama ta do to a
kapangiwakwak na so aro a meykeyngeyngen a tao.
12Somipsip o araw am mangay o rarwa so ikakarwan do tangain ni Yeso.
Maniring sira jya am, “To ta na mancyan o aro a tao a mangay an, kangay da
meykala do ili so kanen da kano isanan da. Ikongo to ta kamet a ipakan ta sira
do takey eya.”
13Maniring si Yeso jira am, “Pantan kamo sira so kanen da.” Maniring sira ji Yeso
am, “Yalima ka myanpaw a kano yadwa ka among o yamyan jyamen. Manngwa,
apyapya kangay namen manazang no aro a tao eya so kanen da?”
14O mahakay rana no kano nang am kakaliman sira ranaw (5000). Maniring do
macinanao jya am, “Peykalyalipenpenen nyo sira palisnahen. Kakaliman (50)
sira o teyhesa ka lipenpenan.”
15So nionotan da do ciring na no macinanao jya. So nilisna da rana no aro a tao.
16Meyratateng am ahapen na rana o alima ka myanpaw a kano adwa ka among
a katangara na so hanit a kasaray na nya ji Ama ta do to a kakcikcil na sya
patodahen do macinanao jya kavonong da rana sya do aro a tao.
17Ori o nikamimin da rana nimabsoy. Peysinsinmowen da rana no macinanao
jya o nimapanpan am adwa o ikarwa na no ka yalayala na.
Kasingkadan ni Pite si Yeso a Kizisto
(Matay 16:13-20; Make 8:27-30)
18Ipisa maveyvow si Yeso a meynozi am mangay da citahen no macinanao jya.
Maniring si Yeso jira am, “Sino kwan da yaken no aro a tao.”
19Maniring sira am, “Yamyan so tao a manci nimo a nimanaktak a si Yowani.
Yamyan so yamanci nimo a si Idiya. Yamyan so manci nimo a nimirwa mavyay
a panoyonoywan na so ciring ni Ama ta do to no kakwa pa.”
20Maniring jira si Yeso am, “Manngo kamo. Sino kwan nyo yaken.” Maniring si
Pite am, “Imo rana am Kizisto ka apo ji Ama ta do to.”
21O nipakoyokoy na pa jira am, “Ji nyo meycicicyan o akman sang a vazay do
tao an.”
Ciring na ni Yeso do alalaw na kano kawakwak na
(Matay 16:21-28; Make 8:30-9:1)
22Maniring pa jira am, “Yamai o aro alalaw ko a Nipamnekan na ni Ama ta do to
an, a peymakarwan da no kamanrarakehan a kano kabedbedan da rana
panipanirsirngen no mapatanatanang so nakem da si Ama ta do to a kano
172
Seysyo No Tao
© Bible Society in Taiwan.
mangnanao so iwawalam ni Ama ta do to a tao a kawakwak da rana jyaken. Am
ikatlo na araw am mirwa ko a mavyay.”
23Maniring pa jira si Yeso am, “No myan so tao a macilolo jyaken am to na
pangawawan o kataotao na somabway no jyojika na a macihza jyaken. Tana
wakwaken da am cyaha, ta o akman rana sang a tao am manoyong a omonot
jyaken.
24Ta o tao a makza no kasaray na do karawan am beken a ikapya na ori. Am o
to ngawaw pa no kataotao na a mahap so vazay ko am mahap na o to
meyyonong a ikavyay no pahad na.
25Tana abwata ji ngyangyan jinyo a makadpeh jinyo a tao do karawan, a kangay
no pahad nyo do kararatan am ikongo angangayan na no nang.
26No myan so macimanig nyaken a kano ciring ko am no meysinaoli ko a
Nipamnekan na ni Ama ta do to a macihza do azwazway ni Ama ta do to a kano
aro a tinsi am abo nakenakem ko sya.
27Ko pa ipanci jinyo am inyo rana yameytatanek do jya am amyan jinyo so
makapis pa so sang a mavyay pa tao. So ipakacittan nyo so talamozongan na
ninyo ni Ama ta do to.”
Nimablis o keyteytawan na ni Yeso
(Matay 17:1-8; Make 9:2-8)
28Ikawao na araw no nipancyan na no aro a ciriciring am palolwen na si Pite a
kani Yowani a kani Yake a mangay do tokon a meynozi.
29Meynozi si Yeso am todablis o keyteytawan na. So mina to na lavangi a
maniray so ayob.
30Meyratateng am meyhekas o rarwa ka tao a macisirsiring jya. Sira rana o
rarwa am si Moyse a kani Idiya,
31nimablis so keyteytawan. Ipeysirsiring da kani Yeso o kawakwak na do
Yelosaleng a mapakavos so nitoro na jya ni Ama ta do to a vazay na.
32Si Pite a kano kararay na am makapya sira mitkeh. Mayokay sira am macita
da si Yeso a kano rarwa a meytatanek a macitazing jya a mablis so keyteytawan.
33To da ji ngaroi si Yeso no rarwa ori am maniring si Pite ji Yeso am, “Mo
Mangnanao, tanyo tey yapya do jya. So ipamaring namen so atlo a ka sarwap,
asa imo, asa si Moyse, asa si Idiya.” Akmey ji na onongi o ipanci na ciring.
34Ji pa ngavos o ciring na am amyan so asa ka cinalab a ombengbeng sira. So
nikanyahey da Pite.
35Meyratateng am amyan so ciriciring do cinalab a manci no, “Iya rana am
nipamnekan ko Anak ko. So amizngan nyo sya an.”
173
Seysyo No Tao
© Bible Society in Taiwan.
36Amizngen da o ciring ori am si Yeso o macita da asa ka tao. Do araraw no nang
am ji da meycicicyan o nimacita da vazay do tao.
Nivozwaw na ni Yeso o komovot do kanakan a kalamsoyan ni Satan
(Matay 17:14-18; Make 9:14-27)
37Ikadwa na araw am omosok sira apo do tokon. So nirapongan da sya no aro a
tao.
38Meyratateng am amyan dang so asa ka tao amlololos. Maniring am, “Mo
Mangnanao, ikasi mo pa o anak ko an. Ta iya rana am yako veyvowen a anak ko.
39Yamasangib ori a na kovotan no kalamsoyan ni Satan. Ori o to na lololosi a
mamezamezay a meyotaotab so ngongoy. Ji na ngaroi no kalamsoyan ni Satan.
So to na makasii a meyzaza so kataotao.
40Nipanci ko o macinanao jimo a omvozwaw sya am da jyavozwaw.”
41Maniring si Yeso am, “Ikongo nyo ji meyhanhani ni Ama ta do to. Akman rana
so wanjin o kownownay ko a macikaop jinyo. Akman ko rana so wanjin a
marilaw ninyo.” Maniring do tao ori am, “Ayyan o anak mo do jya.”
42Makaranes o anak na am paleklekteken na no kalamsoyan ni Satan a
kapamezamezay na. Ori o nioyyan na nya ni Yeso so kalamsoyan ni Satan. Am
ori o nikapya na rana no kanakan a katoro na rana nya do ama na.
43Am ori o nisavasavakan da no oyowyat na ni Ama ta do to no aro a tao.
Ciring na ni Yeso do omanam a ikawakwak na
(Matay 17:22-23; Make 9:30-32)
Isavasavak da o mina vazay ni Yeso. So niyan no ciring na do macinanao jya.
44Maniring am, “Ji nyo ngawawan o ipanci ko a ciring an. Yaken rana a
Nipamnekan na ni Ama ta do to am makeykai da yaken a itoro do macioya
jyaken an.”
45Am ji da tenngi o peypeypangayan no ciriciring na, ta masalit o ayyaingan na.
Am ori o ji da makatenngi jya. Am ji dadkeci a ipanahes o peypeypangayan no
nipanci na vazay.
Sino o pakarakehan a tao
(Matay 18:1-5; Make 9:33-37)
46Ikazyak da no macinanao jya sino jira o pakarakehen a tao.
47Katenngan na ni Yeso o nakenakem da. Am ori o nipancyan na no asa ka
kanakan a mai, kapanci na nya meytatanek do katangked na.
48Maniring jira am, “O mahap so vazay ko a tomaotao so kanakan eya am yaken
an o taotawwen da an. O tomaotao jyaken am akma dey taotawwen o
174
Seysyo No Tao
© Bible Society in Taiwan.
nitomovoy jyaken an. Sino paro jinyo o to mapownot so nakenakem na
mangarilaw so icyatatao na. Ta ori o pakarakehen a tao.”
Amrahet sya kano macyanod jya
(Make 9:38-40)
49Maniring si Yowani ji Yeso am, “Mo Mangnanao, namen nimakacita so tao a
mamozwaw no ngaran mo so kalamsoyan ni Satan am namen nizazatan. Ta
beken a kararay namen ori.”
50Maniring si Yeso am, “Ji nyo oyyan an. Ta o ji rahet jinyo am macyanod jinyo.”
Ji naotao si Yeso a tao do asa ka ili
51Makeykai rana o kapeysinaoli na ni Yeso do teyngato am ji na ngaolii o kangay
na do Yelosaleng.
52So nitovoyan na so tao a manma mangay do asa ka ili da no Samadiya
kapeykala da ni Yeso so itkehan na.
53Am ji da mya no tao do dang a misan, ta katenngan da si Yeso a meypangay
do Yelosaleng.
54Macita da Yake a kani Yowani am ipanci da o, “Mo Panirsirngen, manngwa,
apyahen mo yamen a mapakas so apoy do hanit a itemtem sira an?”
55Citahen na pa sira ni Yeso a kaoya na nira.
56So nipeypangay da do matarek a ili.
Macilolo ji Yeso a tao
(Matay 8:19-22)
57Mangonong sira do rarahan am amyan so asa ka tao a manci nya ji Yeso, “O
angayan mo am abo ji ko macihzai jimo.”
58Maniring si Yeso jya am, “Amyan so vahay no votdak, amyan so vahay no lapik
am yaken a Nipamnekan na ni Ama ta do to a tao am abwata o tangnan ko so
oo ko an.”
59Maniring do asa ka tao am, “Macihza ka jyaken an.” Maniring o tao ori am, “Mo
Panirsirngen, apyahen mo pa yaken a omonong do inawan ni ama kangay ko
macilolo rana jimo an?”
60Maniring si Yeso am, “To mo macipanadngi sira o omonong do nimapoling so
peylingalingayan a tao. Am imo rana am apyapya pa kangay mo meylimwang
no Mapasaray a Ciriciring do na katalamozong ninyo ni Ama ta do to.”
61Maniring pa o asa ka tao am, “Mo Panirsirngen, ko ikakza o kapacilolo ko jimo.
Am mangay ko pa taitaiden sira o inyapwan ko an.”
175
Seysyo No Tao
© Bible Society in Taiwan.
62Maniring si Yeso jya am, “Omhakakaw no baka tao am ji to paolya o mata, ta
meycyagilogilo o kowzowzitan na. Akman sang, ta no naknakmen o kapacikaop
do italamozong ni Ama ta do to am ji peykarwa o nakenakem jya an.”
Locya 10
Nitovoy na ni Yeso o rarwa so ikakawaowan (72) a tao a meylimwang no
ciriciring na.
1Meyratateng am mamnek si Yeso so rarwa so ikakawaowan (72) a tao a
katovoy na sira teyrararwa mangay do omanam na angayan a peycyeylilyan na.
2Maniring jira am, “Yaro o mowamowa am yapeleh o tao a meyvazay jya. Am
ori o pancyan nyo no mapeymowamowa sya manovoy so arwaro pa mangay
amvozas so mowamowa na.
3Angay kamo na do tovoyan ko jinyo. So icyakman nyo so anak no kagling a
mangay a patovongen do aro a vozaw a kokoman so kagling a ino.
4Ji kanyo mapalolo so nizpi a kano ayob nyo a kano tokap. Ji kanyo to neyked a
meyminaminasi no masinmo nyo a tao.
5No asdepen nyo o teyhesa ka vahay am ipanci nyo jira o, ‘Makapiya kamo so
onowned an.’
6No myan dang so ji meyrahet so nakem a tao am o nipanci nyo jira a ‘Makapiya
kamo so onowned an,’ am mangay dompeh jira an. Am si ji da ngamiznga am
abo angangayan no mina ciring nyo sira ang.
7Ji kanyo meylilis a mangay do teyhesa ka vahay an. Ta to kanyo ngyan do vahay
da no tomaotao jinyo a kato nyo novwan no peypanamen da jinyo an. Ta o
meyvazay a tao am adan kapanizpi sira an.
8No mangay kamo do teyhesa ka ili a keyyan no tao a tomaotao jinyo a
kapeypanam da so kanekanen nyo am kanen nyo an,
9a kapangiwakwak nyo so meykeyngeyngen a tao do dang an, kapanci nyo nya
do aro a tao so na kakeykai rana a yatomalamozong ninyo ni Ama ta do to.
10No si makaranes kanyo do ili a kaji da naotawwan jinyo am to kamo na
makowbot a kangay nyo do rarahan a manci no,
11‘O yadomket do ai namen a tana do ili nyo am toktoken namen an, a tovilan
jinyo a meyraraten a tao a ji mamlis so nakenakem. Am naknakmen nyo an, o
kakeykai na rana no katalamozong na no meyhanhan nya tao ni Ama ta do to
an,’ kwan nyo sira an.”
12Maniring pa si Yeso jira am, “Ko pa ciring jinyo am no marateng o araraw no
peyoyaoyyan na ni Ama ta do to am makdekdeng pa o oyaoyyan na do ji naotao
jinyo a kano nipasingsingkad na do tao do Sotoma no kakwa pa.
176
Seysyo No Tao
© Bible Society in Taiwan.
Ji manganwanoyong a tao
(Matay 11:20-24)
13“Inyo rana tao do Kelasin a kado Peysayta am to kanyo makasi an. Ta o mina
vazay ko jinyo do dang am no nimyan pa ori do Tayar a kado Siton am jyabo
kaji da nimamlisan so nakenakem a komaro do peyraratenan da.
14Am yakanyo ji mamlis. No marateng o araraw no peykapyapinpinan ni Ama
ta do to so tao am alikelikey pa o nipasingsingkad na so tao do Tayar a kado
Siton a kano oyyan na ninyo an.
15Inyo rana tao do Cyapaynong am manngwa, ipanci nyo o kapakaranes nyo do
teyngato? Jyabo kaji nyo akasan do kararatan a.”
16Maniring si Yeso do macinanao jya am, “O omamizing jinyo am omamizing
jyaken. O mapasobna jinyo am mapasobna jyaken. O mapasobna jyaken am
pasobnan da o nitomovoy jyaken an.”
Mina vazay da no rarwa so ikakawaowan (72) a tao
17Makanateng so araraw am masasaray sira o rarwa so ikakawaowan (72) a
meysinaoli a manci no, “Mo Panirsirngen, yabo yaji ngamizing jyamen a
kalamsoyan ni Satan, do namen pangozayan do ngaran mo.”
18Maniring jira si Yeso am, “Ko katenngan, ta ko nimacita rana si Satan a
nimakeykai a nimakas do teyrahem a niharag na ni Ama ta do to.
19Amizngen nyo an, ta ko na nitoro jinyo oyowyat ko an. So ikanoyong nyo
makazazat do oyowyat ni Satan. So ikabo no matarek a oyowyat a makataha
jinyo. Tana to kanyo meyzasag so mavowaw am ji da peyzaza inyo.
20Am ji nyo narayan o kamizing da jinyo no kalamsoyan ni Satan an. Ta isaray
nyo o na kapadket rana so ngaran nyo do teyngato ni Ama ta do to.”
Isaray na ni Yeso ji Ama ta do to
(Matay 11:25-27; 13:16-17)
21No kanang am nipasaray no Seyzi si Yeso. So nipancyan na no, “Mo Ama a
Panirsirngen do teyngato a kado karawan, ko isaray jimo. Ta mo nibengbeng
do mapakateneteneng a tao o aro a vazay mo, a mo kapatwaw sya do
yamapehbo so nakem da tao, mo Ama do to. Ta o akman rana sang am
monganay do nakenakem mo.”
22Maniring pa si Yeso jira am, “Yamamimin o meycyamadadayan a na nitoro
jyaken ni Ama. So na ikabo no tao a makateneng jyaken. Ta si Ama o
yamakateneng jyaken a Anak na. Yabwata o tao a makateneng ji Ama. Ta yaken
a kano nipamnekan ko o makateneng jya. So ikabo no matarek a tao a
makateneng jya.”
177
Seysyo No Tao
© Bible Society in Taiwan.
23Meyvazingowngaw si Yeso do macinanao jya am veyvowen na sira pancyan
na no, “Tey yapya kamo a makacita so macita nyo no mata.
24Ta ko pa ciring jinyo am aro o panoyonoywan na so ciring ni Ama ta do to a
kano panipanirsirngen no kakwa a makza no kapakacita da so nyo macita kano
nyo mamizing am da jya nimacita. Da jya nimamizing.”
Pehngehngayan ni Yeso so ciring na do tey mangarilaw a tao do Samadiya
(Matay 22:34-40; Make 12:28-31; Loma 13:8-14)
25Amyan so asa ka mangnanao no iwawalam ni Ama ta do to a tao a nimai a
somkad ji Yeso. Maniring am, “Mo Mangnanao, makongo ko a kapakahap ko so
to meyyonong a ikavyay no pahad ko.”
26Maniring si Yeso am, “Ikongo nivilangan mo a nivatvatkan a Ciriciring na ni
Ama ta do to.”
27Maniring ori am, “ ‘Onowned mo a kano pahad mo a kano oyowyat mo a kano
nakenakem mo am to mo peykasa a omraralay ni Ama ta do to a Tao do to mo
a karilaw mo no icyatatao mo akman so aryarilaw mo so kataotao mo.’ ”
28Maniring jya si Yeso am, “Yamanoyong ori. So pangozayan mo jya. Ta ori o
ipakahap mo so to meyyonong a ikavyay no pahad mo.”
29Ikongo do jyalpid, am ori o nipacicyan na pa si Yeso. Maniring jya am, “Sino
ikarilaw ko a icyatatao ko.”
30Maniring si Yeso jya am, “Amyan so asa ka tao a nimapo do Yelosaleng a
meypangay do Yedike. Amyan do avak no rarahan am makasazi so manakaw a
tao. Meyratateng am ahapen da o aywayob na kano nizpi na kaji na wakwakan
a nipakakasi da kapazyazikaz da sya do dang.
31Ikongo do nimacinao o asa ka mapatanatanang so nakem si Ama ta do to a
mangonong do dang. Macita na o tao ori am to na liklika a kangay na rana.
32Meyratateng am amyan pa so asa ka Diwey a tao a mangonong dang. Macita
na o tao ori am to na pa nita kakaro na rana jya.
33Meyratateng am amyan so asa ka tao do Samadiya a mangonong do siri na.
Macita na am ikarilaw na,
34kangay na komoris do nipeyzazan na so kosozi a kahap na sya mangay
peyveyveknen do asa ka vahay.
35Ikadwa na araw am mangap so adwa ka nizpi itoro na do mapeyvahay sya.
Maniring jira am, ‘Peyveyveknen nyo pa ya an. Ta si ipisa kai ko am itoro ko
karwan no nizpi an.’ ”
178
Seysyo No Tao
© Bible Society in Taiwan.
36Maniring si Yeso do mangnanao no iwawalam ni Ama ta do to a tao am,
“Naknakmen mo pala o tatlo a ka tao ang. Sino jira ori o manoyong a marilaw
no icyatatao na.”
37Maniring o tao ori am, “O nimarilaw nya ang.” Maniring si Yeso am, “Angay
rana keynara mo sya mangarilaw so tao.”
Amrateng si Yeso do vahay da Marta kani Madiya
38Meypangay si Yeso a kano macinanao jya do asa ka ili am amyan so asa ka
mavakes a meyngaran si Marta a tomaotao si Yeso do vahay da.
39Si Marta rana am amyan so wari na meyngaran si Madiya. Iya rana am amlisna
do tangain ni Yeso a omamizing so ciring na.
40Ikongo do masanga si Marta, am ori o nikarahet no onowned na. Am ori o
nipancyan na no, “Mo Panirsirngen, mo jyaratan si wari a yato mapaveyvow
jyaken a yatomaotao jimo? Pancyaney pa, ta mai a somidong jyaken.”
41Maniring si Yeso am, “Mo Marta, ka masanga no aro a vazay.
42Am yasa ka vazay pa yamo jya nyahap. Ta si wari mo si Madiya am na
nipamnekan o ney yapiya na vazay. So ikabo no tao a makapehes sya jya.”
Locya 11
Nanao na sira ni Yeso a meynozi
(Matay 6:9-13; 7:7-11)
1Ipisa kapateyka na ni Yeso so inozi na am amyan so asa ka macinanao jya a
manci nya jya so, “Mo Panirsirngen, nanawen mo yamen a meynozi an, akman
si Yowani a nimnanao so macinanao jya.”
2Maniring si Yeso jira am, “No meynozi kamo am inarahen nyo ya an. ‘Mo Ama
do to, inaoy ano si mamimin o tao a zomwazway so meylimwang a ngaran mo.
Inaoy si italamozong mo o karawan.
3Okanen namen sicyaraw eya am itoro mo jyamen.
4Vonasen mo o raraten namen akman jyamen a ji mapeyyan sya do onowned
so raten da jyamen no icyatatao namen. Ji mo yamen amya kalittan.’ ”
5Maniring si Yeso do macinanao jya am, “No si myan jinyo so mangay do
kagagan na do avak no ahep a kapanci na no, ‘Mo kahakay, mamood ko pa jinyo
so atlo a ka myanpaw an.
6Ta na kapakaranes pa no kagagan ko. So na ikabo no ko itaotao sya.’
7No si maniring o kagagan na amyan do sahad am, ‘Kapakamo mo am ji mo
yokaya yaken. Ta yamaneb rana o pangengneban, ta namen mitkeh kano anak
ko. Am ori o ko ji makarawarawai so kapeyvangon a manta nimo.’
179
Seysyo No Tao
© Bible Society in Taiwan.
8No si akman sang am meypanngonngo ka. Ko pa ciring jinyo am beken a
kapeykagagan da o kapanta na nya. Ta na ahapen do kaji na nimtadan a
mapasyasi jya. So nipantan na nya.
9Am ori o ko pancyan nya jinyo an. Makowyat kamo a meynozi, ta ori o
ipakahap nyo so apyahen nyo no nakem. Makowyat kamo a komala si Ama ta
do to, ta iya o yanan no kakzeben nyo no nakem. Makowyat kamo a tomawag ji
Ama ta do to, ta iya o makasidong jinyo.
10Ta o mapasyasi jya kano komala sya kano tomawag jya am sidongen na sira.
11-12Sino jinyo o manta no minapodpod jinyo so mavowaw a kano alilipwan no
macyami sira jinyo so among a kano icyoy.
13Kakwakwan nyo a meyraraten a tao a yamakateneng do kapanta no anak nyo
so ney pipya a kanekanen a imanngo rana si Ama ta do to. Ta jyabo kaji na
mantan ninyo no amin nyo jya o Seyzi a.”
Yeso a kani Peysepo
(Matay 12:22-30; Make 3:20-27)
14Nivozwaw ni Yeso o asa ka kalamsoyan ni Satan. Iya rana ori am vazay na
kakovot na do ji makabnebnek a tao. Vozwawen na ori am makabnebnek rana
o tao. Ori o nisavasavakan da nya no aro a tao.
15Am amyan jira ori so tao a manci no, “Iya rana ori am na nioyatan ni Satan a
ngaranan da Peysepo. Ori o na ipakavozwaw so kalamsoyan ni Satan a komovot
do tao.”
16O karwan da am naknakmen da o keyleylamdam da sya. Am ori o kakzeban
da si Yeso a mapacita no oyowyat na manoyong a nimapo ji Ama ta do to.
17Katenngan na ni Yeso o keyleylamdam da sya. Maniring jira am, “Abwata asa
ka mahataw a macizakazakat. So icyakman na sang no asa ka vahay a ji
macizakazakat.
18No si masyakakan ni Satan a kano kalamsoyan na am ji da rana pakongo o
kabedbed da. To da ranavwaki. Nyo ipanci yaken a na oyatan ni Peysepo.
19Ikongo nyo ji manci no kararay nyo a nipanta ni Peysepo so oyowyat.
20No si manoyong ko a mamozwaw no oyowyat ni Ama ta do to am
yamanoyong rana si Ama ta do to a tomalamozong no omanoyong jya tao
sicyaikwaya.
21“No si apzatan no tao no voovoo o peymeymasaodan da kano kavavahay da
am jyabo kaji na makapzatan jya.
22Am no si myan so mowyowyat pa tao a mangay omrapong sya am jyabo kaji
na makavozcinan so voovoo na katakaw na so warawara na.”
180
Seysyo No Tao
© Bible Society in Taiwan.
23Nipanci na pa ni Yeso am, “O ji nganod jyaken am mapasobna jyaken an. O ji
nidong jyaken am zazatan na o vazay ko an.
Meykala o kalamsoyan ni Satan so peyvahayan na
(Matay 12:43-45)
24“Mavozwaw o kalamsoyan ni Satan do tao am omlivolivon a meykala so
peywalaman na. Am ji makakala. Maniring am, ‘Yapyapya rana o kapeysinaoli
ko pa mangay komovot do nikovotan ko a tao.’
25Meysinaoli am macita na o tao ang a makownong rana jya. Ta abo nimacipalit
a nikomovot jya.
26So nyangay na manara so papito a masozisozi pa ka nya a kalamsoyan ni
Satan a mangay komovot jya. Manngo tao ori a. Jyabo kaji na rehrehtan pa
sicyaikwaya no nakenakem na kano kakwa.”
Manoyong a sarasaray
27Kapyahen na meyzezyak si Yeso am to ngyan do aro a tao so asa ka mavakes.
Maniring am, “O niomalavat jimo a kano niomazwazovo jimo am tey yapya.”
28Maniring si Yeso am, “Manoyong ori am omamizing so ciring na ni Ama ta do
to a kapeyvazay na sya am tey yapya o akman sang a tao!”
Kakdain da no ji manganwanoyong a tao
(Matay 12:38-42)
29Rapongen da si Yeso no aro a tao am amyan so ciring na ni Yeso. Maniring jira
am, “Yatey rako o raraten no tao sicyaikwaya. Ikongo da kakzeban so da
kapakacita so oyowyat na ni Ama ta do to. Am o akman so mina vazay ni Ama
ta do to do meyngaran so Yena o macita nyo. So ikabo no maharahara pa kano
nang a macita nyo.
30O nimacita da ji Yena a oyowyat ni Ama ta do to no tao do Niniwey am akman
sang o oyowyat ko a Nipamnekan na ni Ama ta do to a macita da no tao
sicyakwaya.
31No marateng o araraw no ipacici na mapeykapyapinpin so tao ni Ama ta do
to am o mavakes a panirsirngen da do Siba a ili no kakwa pa am meytatanek a
omraherahet jinyo a tao sicyakwaya. Ta iya rana ori am nimapo do marai a ili
mangay a omamizing so ciring na no panirsirngen a meyngaran si Solomen. Ko
pa ciring jinyo am yamyan do jya so rakorako pa so vazay a kani Solomen am
nyo ji ngamiznga.
32No marateng o ipacici na mapeykapyapinpin so tao ni Ama ta do to am
meytatanek sira o tao do Niniwey a omraherahet jinyo a tao sicyaikwaya. Ta
mamizing da o ciring ni Yena am mamlis rana sira. Ko pa ciring jinyo am
yamyan do jya so yarakorako pa so vazay a kani Yena am yanyo ji ngapa o nanao
na jinyo.”
181
Seysyo No Tao
© Bible Society in Taiwan.
Zezak no kataotao
(Matay 5:15; 6:22-23)
33Maniring si Yeso am, “Abwata o tao a tomayo so nipaciscisan a zampo a
katoong na sya. O pinaciscisan a zampo am pangain do pakacittan sya. So
ipakacita da no somdep a tao.
34O mata nyo am akmey zezngang no kataotao nyo an. No si apiya o mata nyo
am akmey mazngang o pangonongan nyo an. No si marahet rana o mata nyo am
masari rana o citahen nyo.
35Am ori o azimanan nyo so onowned nyo. Ta si mablis o zezak no onowned
nyo am mangay o kangay nyo do kasarisaryan.
36No si apya o nakenakem nyo a abo so karatan am akman kamo so sang a to
maniray an. Akman so mazngang a apoy a somoo jinyo.”
Marahet a iyangay da no tao a macyagom do Vadisay a kano mangnanao no
iwawalam ni Ama ta do to
(Matay 23:1-36; Make 12:38-40)
37Mateyka a meyzezyak si Yeso am amyan so asa ka tao a macyagom do Vadisay
a amrara sya koman do vahay da. Ori o nyangay na ni Yeso.
38Macita no tao a macyagom do Vadisay si Yeso am yeyyak na do kaji na
mavanawan a todey angan.
39Maniring si Yeso jya am, “Inyo rana tao a macyagom do Vadisay am nyo ji
peylolita o kakanan nyo am onowned nyo am yamapno no yamakakaday a nyo
peyraratenan.
40Inyo rana ji mamayok a tao am manngwa, nyo jyatenngi na kapakateneng do
kataotao nyo a kano onowned nyo ni Ama ta do to?
41So ikazonos nyo a manta no ji makahakaw a tao. Ta ori o akma ney ikatnaw
no onowned nyo an.
42“To kanyo makasi a tao a macyagom do Vadisay. Tana mapasina kamo so
ipeykingking nyo ji Ama ta do to so meykamadadayan a monganay jinyo am
yanyo to nazibwan o pangangarilawan na ni Ama ta do to a kano nakenakem
nyo so icyatatao nyo. Ta ori rana am ji to nazibwan o akman sang a vazay an.
43Inyo rana tao a macyagom do Vadisay am to kanyo makasi an. Ta nyo ikakza
o nyo kalisna do pamanongan no peyneynozyan a kado karwarwan no tao a
komakzeb so da kararalay ninyo no tao.
44Am ori o to nyo makasi an! Ta yakanyo akman so jyasingkaji a heseb no tao a
jyaziman no mangonong a tao. Tana hapen da o icicirawat nyo no tao am ji da
tenngi o karahet no onowned nyo.”
182
Seysyo No Tao
© Bible Society in Taiwan.
45Amyan so asa ka mangnanao no iwawalam ni Ama ta do to a mapacici si Yeso.
Maniring am, “Mo Mangnanao, o ciring mo rana am yamo to mimina yamen a
pazagomen?”
46Maniring si Yeso am, “Inyo rana ya am tey makasi kanyo an. Ta yatey yaro o
yamasalit a vazay a nyo ipanci do tao a peyvazain da. Am inyo am yanyo ji
patodotodwa o yasa ka tanoro nyo a yanyo isidong sira.
47So to nyo makasi an! Ta nyo peyveyveknen o heseb da no panoyonoywan na
so ciring ni Ama ta do to no kakwa a niweywakwak da no ineynapo nyo.
48Am ori o nyo icyakmey macizanod so nakenakem do ineynapo nyo a
yanimwakwak so aro a panoyonoywan na so ciring ni Ama ta do to.
49Am o mina ciring na ni Ama ta do to am, ‘Manovoy ko so panoyonoywan ko
so ciring ko a kano nipamnekan ko a tao a omlivolivon no ciriciring ko a mangay
jira. Am wakwaken da sira o karwan da. Am o karwan da am peyraraheten da
sira.’
50Inyo rana a tao sicyakwaya am mamwamoon jinyo o peyoyaoyyan ni Ama ta
do to do aro a panoyonoywan na so ciring na a niwakwak da a nikapo na do
nikamaog no karawan an,
51a nimapo ji Yapo kangay na do meyngaran si Sacyadiya a niwakwak da do
panaralayan a masngen do patanatanangan so nakem si Ama ta do to. Ko pa
ciring jinyo am mamwamoon do tao sicyakwaya o oyaoyyan na nira ni Ama ta
do to.
52Inyo rana yamangnanao no iwawalam ni Ama ta do to am to kanyo makasi
an! Ta nyo to ngimongan o teneteneng ni Ama ta do to an. Am nyo jyakzan am
nyo ji mya o tao a makateneng jya.”
53Karwan na do dang ni Yeso am ikazyak da rana no tao a macyagom do Vadisay
a kano mangnanao no iwawalam ni Ama ta do to si Yeso. Am ori o nipacicyan
da si Yeso no masasalit a vazay,
54do kapeynakem da so kasozib da jya.
Locya 12
Paziman na ni Yeso do tanwasiwasi a tao
1No kanang am meycyalaklaksa o tao a meysilisilin. Am ori o nipacizasazasag
da so ai. Meyratateng am panomanomahen na ni Yeso o kananao na so
macinanao jya. Maniring am, “Azimanen nyo o iyangay da no tao a macyagom
do Vadisay. Ta akmey yapya do cittan sya am beken a manoyong sira an.
2Otaywen rana vazay am abwata o ji meytotwaw. O ji meycicicyan a vazay am
akman sang a katenngan da no tao.
183
Seysyo No Tao
© Bible Society in Taiwan.
3Otaywen nyo a ciring nyo am akmey ciring nyo do maraw, apya amyamizngan
da no tao. O ciriciring nyo do kavahayan nyo am ipeylimwang da a patwawen
no aro a tao.
Si Ama ta do to o ikanyahey ta
(Matay 10:28-31)
4“Ko pa ciring jinyo manga keypong am ji nyo anyaheyan o omwakwak so
kataotao nyo a tao an. Ta ji da wakwak o pahad nyo. So ji nyo a mogawi.
5Ko pa ciring jinyo am sino manoyong a ikanyahey nyo. O ikanyahey nyo am o
mahap so pahad nyo a kawalit na pa nya do kararatan. Ori rana am si Ama ta
do to ori. So ika iya na no ikanyahey nyo.
6Jyabo kahamang na jinyo ni Ama ta do to a. Kakwakwan da no likta
meyyasasalap ori a na manakem ni Ama ta do to am imanngo kamo.
7Am ori an, ji nyo anyaheyan. Ta yarakorako o nakenakem na jinyo a kano
meyyasasalap. Tana avok nyo am na nimimin rana nivilangan.
Omanoyong ji Yeso a kano ji nganoyong jya
(Matay 10:19-20,32-33; 12:31-32; Make 3:28-29; 8:38)
8“Ko pa ciring jinyo am omanoyong jyaken do tangain no tao am anoyngan ko
ori do tangain ni Ama ta do to a kano aro a tinsi.
9Omalalas jyaken do tangain no tao am alalasan ko ori do tangain ni Ama ta do
to a kano aro a tinsi.
10Omraherahet jyaken no ciring a Nipamnekan na ni Ama ta do to am mavonas
pa ori. Am o omraherahet sya no ciring so Seyzi am to rana meyyonong a
jyavonas o akman sang a raraten.
11“Tana rakpen da inyo a yangay do peyneynozyan a kangay da ninyo a pacicin
do tangain no panipanirsirngen am ji nyo alawan o ipasapa nyo jira an.
12Ta nanawen na inyo no Seyzi a mapasapa jira.”
Omagom so peymeymasaodan a tao
13Amyan do aro a tao so asa a mapacici si Yeso. Maniring am, “Mo Mangnanao,
ipanci mo pa o kakteh ko a kavonong namen so nimataid ji ama icyalaw an.”
14Maniring si Yeso am, “Mo kahakay, sino yamanci nimo a tomeneng jyaken a
omvonong so kangangay nyo.”
15Maniring jira am, “Azimanen nyo kaji nyo mangagoman so meykamadadayan
an. Ta tana meynakem o tao ori am beken a ikapintek na do karawan ori.”
16Meyratateng am mangononong si Yeso so payyaingan na sya. Maniring am,
“Amyan so asa ka katenngan a tao. Iya rana ori am tey yaro nihakawan na.
184
Seysyo No Tao
© Bible Society in Taiwan.
17Manakenakem do onowned na am, ‘Meypanngonngo ko ya, ta jyabo
kapakangay no asyasi no nihakawan ko do vahay ko a.
18No komwan am peyparakwen ko saon o vahay ko a sokzan ko so asyasi no
nihakawan ko a kano aro a warawara ko,
19a kanakenakem ko sya do onowned ko so, Yajyarahet o aro a peymasaodan
ko a. O yamasokoz do vahay ko am tana to ko na valivalyat do awawan a kakan
so naknakmen am ikongo ikarahet ko pa.’
20Am no maniring si Ama ta do to jya am, ‘Oyod mo kasagpyan a tao.
Sicyamahep rana ya am komavos rana o allag no kataotao mo. Manngwa, sino
omamoon so aro a peymeymasaodan mo a yamasokoz do kavavahay mo ang.’ ”
21Pakavosen ni Yeso o ciring na am ipanci na o, “Sira rana o yamanokoz no
kataotao da so peymeymasaodan da am beken a katenngan a tao do tangain ni
Ama ta do to o akman sang a tao an.”
Ipeyhanhan si Ama ta do to
(Matay 6:25-34)
22Maniring si Yeso do macinanao jya am, “Ko pa ciring jinyo am ji nyo a ratan o
kanen nyo a kano ayob nyo.
23Ta maharahara pa o ipeyigegen nyo do karawan a kano kanen nyo.
Meyneynakem pa o kataotao nyo a kano ayob nyo.
24To nyo nita o meyyasasalap an. Ta sira ji hakaw, sira ji manlangi, yabo da
panonokozan so kankan da. Ta na avyavyain sira ni Ama ta do to an. Jyabo nyo
kajyakdekdengan pa kano meyyasasalap a.
25Manngwa, ikapintek nyo o kalaw nyo no kawakwak nyo?
26No si anoyngan nyo ori am ikongo peypeypangayan no kaozoz nyo no
makakaday a vazay nyo.
27Citahen nyo pala o vonitan. Ta yaji meyvazay a yaji ninon so ayob na. Am ko
pa ciring jinyo am apyapya pa o vonitan a citahen a kano mina aywayob na no
meyngaran so Solomen a panirsirngen no kakwa.
28O tamek rana am amyan pa sicyaraw eya. Am simaraw am mahayo rana a
kapasleb rana sya do apoy. Tana akman sang o tamek a ji meyyonownay do
tana am yana padketan ni Ama ta do to so na ikazway a savong na. Kakwakwan
na rana no tamek am imanngo kamo na. Ta jyabo kaji na mantan ninyo so ayob
nyo a. Am nyo kaji makanetan so nakenakem ji Ama ta do to.
29Am ori o ji nyo alawi no kanen nyo a kano yopen nyo.
30Ta ori rana am naknakmen da no ji manaralay a tao. Am inyo rana am na
katenngan ni Ama ta do to o nyo kakzeben no nakem.
185
Seysyo No Tao
© Bible Society in Taiwan.
31So ikapinsan na no kakza nyo no katalamozong na ninyo ni Ama ta do to. Ta
ori o torwan na nya jinyo so apyahen nyo no nakem.
Peymasaodan do teyngato
(Matay 6:19-21)
32“Inyo rana a macilolo jyaken am ji kanyo anyahey an. Ta isaray na ni Ama ta
do to o katalamozong na ninyo.
33Ipanazang nyo o peymeymasaodan nyo a isidong nyo so ji makahakaw a tao.
So ikanoyong nyo amyan do teyngato so peymasaodan a kano kangangay, ta
abo dang o tao a tomakaw sya. Abo dang o vozsok a koman sya. So ikanoyong
na no peymeymasaodan do dang a ji nyo a giji.
34Ta o yanan no peymeymasaodan nyo am pacilolwan no onowned nyo an.
Omnanala si Yeso a meysinaoli pa mai
35“Inyo rana am azimanen nyo o iwawalam nyo,
36akman so lamlamsoy a tao a omnanala so lawpan da nimapo do mamaring so
kanen a nimeysinmo a tao. Ta no makaranes do vahay na o lawpan am iwangan
da no lamlamsoy na o pazevngen.
37Meysinaoli o lawpan am macita na o lamlamsoy na a yapiya so nakenakem.
Ori o nisarayan na nira. Ko pa ciring jinyo am jyabo kaji na meyyaywayob no
lawpan a mapalisna sira a kangay na tomaotao so lamlamsoy na.
38Tana mahay o lawpan a mai kapiya no nakenakem da am isaray na sira a
ipanlanlag an.
39Naknakmen nyo o yameykasayan. Ta no katenngan no mapeyvahay sya o
araraw no yai no manakaw a tao am jyabo kapakatakaw no manakaw ang.
40Am ori o ipeytataziman nyo an. Ta ji nyo a tenngi o araraw no ipeysinaoli ko
do teyrahem a Nipamnekan na ni Ama ta do to a tao.”
Ipeyhanhan a kano ji meyhanhanan a lamlamsoy
(Matay 24:45-51)
41Maniring si Pite am, “Mo pakacirngen jyamen ori an? No mo pakacirngen do
karwan no tao.”
42Maniring si Yeso am, “Sino o ipeyhanhan a tey mapatak a lamlamsoy. Iya rana
am ipeyhanhan no lawpan a omaponged no vahay na do kapeyyangangay na so
isovo da kanen no karwan no lamlamsoy na.
43No mai o lawpan a kapakacita na so lamlamsoy na makapeyvazay so vazay na
am manoyong ori a ipanlanlag na.
44To ko na macitangayan jinyo am manoyong rana o akman sang a lamlamsoy
a pahanhanen no lawpan a tomalamozong no peymeymasaodan na.
186
Seysyo No Tao
© Bible Society in Taiwan.
45Am no maniring o onowned no lamlamsoy na am, ‘Cyaha, ta yapa mahay o
lawpan ko a yamai. Sipsipzotan ko o aro a lamlamsoy na a kapaciyoyop ko so
saki.’
46No to ngai o lawpan do araw no nang am jyabo kaji na pakarwan so
lamlamsoy na. Ji na bakbaki ori a pazanoden do ji na meyhanhanan a tao a.
47Ta o ji ngonot do ciring na no lawpan a lamlamsoy am tey rako oyaoyyan na
no akman sang.
48Am o ji makateneng do ciring no lawpan a keyyan no marahet a vazay na am
alikelikey o oyyan na nya. Akman sang, ta no aro nipahanhan na jimo a vazay ni
Ama ta do to am aro kakdain na jimo.
Yapwan no ipeyvwak no tao
(Matay 10:34-36)
49“O ko nyai am ko peyhekasen o apoy do teyrahem. Inaoy no si manoyong rana
masleb.
50Ko akmey todaliliw o yamai jyaken a rako a alalaw ko. Do na yanam pa no
alalaw ko am yako tey mazikna so onowned.
51Nyo ipanci yaken a yameygegcin no ikapya nyo so nakem do icyatatao nyo
an? Beken a ori o ko nyai, ta ko nyai do karawan o ikasyasyay nyo.
52Ta papwen sicyakwaya o ikasyasyay da no lalima do vahay da. O tatlo am ji
sira macipaswasovoy do rarwa jira.
53So yanam no kapeyrahet da so nakenakem. O meyyama kano meyina kano
meycyeycyarwa do vahay am ji sira macipaswasovoy.”
54Maniring do aro a tao si Yeso am, “No macita nyo o rako a cinalab a apo do
keylawdan am makeykai nyo a katenngan o kacimoy na rana.
55No malangin do kapyan na am katenngan nyo kapamseng na.
56Inyo rana a mapakateneteneng a tao am nyo katenngan o kacita nyo so
palapalanginan am ikongo nyo ji makatenngi do vazay ni Ama ta do to
sicyakwaya.
57“Ikongo nyo ji naknakmi so apipya vazay nyo.
58No makasinmo ka so tao a pacioyyan mo am apyapya o to nyongbowa so
marahet a vazay nyo do pangonongan nyo. Ta maraherahet o kangay na nimo
do mapacici a tao a kaneb da jimo do pamemtengan.
59Ko pa ciring jinyo am no si katorwan mo na o ahapen da jimo a nizpi do
kalasan mo am ori o ipakagag mo so kataotao mo.”
Locya 13
187
Seysyo No Tao
© Bible Society in Taiwan.
Mamlis so nakenakem
1No kano nang am amyan so tao a manci nya ji Yeso so, “Yamapatanang sira o
Cyadidi a tao so nakem da si Ama ta do to am na to wakwaka sira ni Pilato.”
2Maniring si Yeso am, “Manngwa, nyo ipanci sira o tao do Cyadidi a yarakorako
so raraten a kano karwan da? Ori da ikakman sang?
3Beken a akman sang. Ko pa ciring jinyo am no si ji kamo mamlis am akman
kamo so sang a mawakwak.
4No kazday na no makarang a nyatoy da no tao do Siloya am wao so ikakarwan
(18) sira o nikazdayan a kapacitopos da. Ji nyo akwan o karakorako no raraten
da kano meyvahay do Yelosaleng a tao an.
5Ko pa ciring jinyo am no si ji nyo ablisi o kapeyraraten nyo am akman kamo so
sang a macitopos.”
Pehngehngayan na so ciring na do ji meyyasi a kayo
6Meyratateng am mangononong si Yeso so pehngehngayan na sya. Maniring
am, “Amyan so asa ka tao a meymowa so ovako a kayo. Mownay am naknakmen
na o kapeykala na so asi na am ji makakala.
7Maniring do lamlamsoy na am, ‘Yana katlo a kawan o kayo eya yako nimowa
am yapa ji nimeyyasi. So to mo nanbai sya, ta yamanlin.’
8Maniring o lamlamsoy na am, ‘Ji kakman sang so nakenakem. Aidan ta pala so
kasa kawan a peyveyveknen.
9Simakseysawan a kapeyyasi na am ori o vezedan ta sya. No si ji meyyasi am
ori o atbahan ta na sya.’ ”
Nipeysonong ni Yeso o likod na no mavokoz a mavakes do ipeywalam no tao
10Ipisa kapeywalam no tao am mangnanao do peyneynozyan si Yeso.
11Amyan dang so asa ka mavakes a kovotan no kalamsoyan ni Satan.
Nimeyngen a mina kawao so ikarwa (18) so awawan. Am ori o ipeyvovokoz na
a ji rana meysonong so likod a tomanek.
12Macita na ni Yeso am tawagan na. Maniring jya am, “Mo kavakes, na nikarwan
imo rana no ingingnen mo.”
13Paoptahen na o lima na ni Yeso am ji nimeyyahahay ori a matazineng rana so
kataotao. Ori o nisarayan na nya ji Ama ta do to.
14Macita na no tomalamozong no peyneynozyan si Yeso a mangiwakwak so
ingingnen do ipeywalam no tao am meyoyaoya. Maniring do aro a tao am,
“Yakanem araw o tamo ipeyvazay. O mangiwakwak so ingingnen rana ya am
vazay do kanem araw eya. Am ori o ji pazavozi sya do ipeywalam no tao.”
188
Seysyo No Tao
© Bible Society in Taiwan.
15Maniring si Yeso am, “Inyo rana a mapakapyapya so nakem a tao am
manngwa, nyo ji pakana o makakaday a vinyay nyo do ipeywalam no tao?
16Yamyan do jya so sivovoong ni Apolahan a yana wao so ikarwa (18) so
awawan a na nivaod ni Satan. Manngwa, marahet o kowvay so sang do
ipeywalam no tao?”
17Mamizing da o ciring ni Yeso no maoya nya tao am meylatlatlat sira. Am
nisaray da no aro a tao o mina vazay na jira.
Payyaingen na do likta vettow no nappa
(Matay 13:31-32; Make 4:30-32)
18Maniring si Yeso am, “Akman so wanjin paro o italamozong na ni Ama ta do
to. Ikongo payyaingen ko sya.
19Oyowyat na ni Ama ta do to do talamozongan na ninyo am akman so likta
vettow no nappa a mowahen no tao do peymowamowan na. No amlida rana am
akma raney kayo a peyvahayan no meyyasasalap.”
Payyaingen na do mimway a odong
(Matay 13:33)
20Maniring si Yeso am, “Ikongo o payyaingan ko so italamozong na ni Ama ta
do to.
21Oyowyat na ni Ama ta do to do talamozongan na ninyo am akman so kosozi
no odong a ahapen no mavakes a pazavozen do odong a ipeymway na sya.”
Alikey a asdesdepan
(Matay 7:13-14,21-23)
22Kakadain na ni Yeso o aro a ili a pangnanawan na a meypangay do Yelosaleng.
23Pacicin na no asa ka tao. Maniring am, “Mo Panirsirngen, manngwa, apeleh o
tao a patazadangen na ni Ama ta do to do teyngato?” Maniring si Yeso jya am,
24“Makowyat kamo a omyavayo so macicya onowned nyo. Ko pa ciring jinyo am
aro tao a makza no kasdep da macikaop do italamozong na ni Ama ta do to. Am
ji sira makasdep a macikaop jira.
25No aneban na rana no mapeyvahay sya am meytatanek kamo do pantaw a
mapaktoktow a manci no, ‘Mo kahakay, iwangan mo pa yamen an.’ Jyabo kaji
na mapeyciringan sya jinyo so, ‘Ji kamo makamo am ko jyatenngi o nyo
kapwan.’
26No maniring kamo am, ‘Nimaciyop namen jimo asyo a kapangnanao mo do ili
namen asyo.’
27O itovis na jinyo am, ‘Ko jyatenngi o nyo kapwan. Kazey kamo a yameyraraten
a tao!’
189
Seysyo No Tao
© Bible Society in Taiwan.
28No si macita nyo si Apolahan a kani Isa kani Yakebo a kano aro a
panoyonoywan na so ciring ni Ama ta do to a yamacikaop do italamozong ni
Ama ta do to am inyo o tovoin da do pantaw a kapeylavilavi nyo a
mapeygazicigit so ngepen nyo a maneneseh.
29Amyan so aro a nimapo do peycyeylilyan na a macihanghang do italamozong
na ni Ama ta do to.
30O nimacipanownowji a tao am panomanomahen na sira an. O
nimacipanomanoma tao am pangain na sira do panowjyan na an.”
Ikarilaw na ni Yeso o tao do Yelosaleng
(Matay 23:37-39)
31No kano nang am amyan so tao a macyagom do Vadisay a mangay ji Yeso.
Maniring sira am, “Apyapya o kakaro mo do jya a mangay do matarek a ili. Ta
na vovwan ni Helote o na kawakwak jimo.”
32Maniring jira si Yeso am, “Mangay nyo ipanci do yakmey votdak ang, ta
sicyaraw a ka simaraw am mamozwaw ko so kalamsoyan ni Satan a
kapangiwakwak ko so meykeyngeyngen a tao. Ikatlo na araw am pakavosen ko
o vazay ko.
33Tana akman sang am sicyaraw a ka simaraw na ka simakseysaraw na am
jyabo kaji ko angayan do Yelosaleng a. Ta do dang o nikawakwakan da no
panoyonoywan na so ciring ni Ama ta do to. So ikakman ko sang.
34“Inyo rana tao do Yelosaleng am nyo niwakwak o panoyonoywan na so ciring
ni Ama ta do to a nyo kabhebhes jira wakwaken so yana nitovoy ni Ama ta do
to a lamlamsoy na jinyo. Ko ikakza o kapahawa ko jinyo do kanginanawan nyo
akman so manok a komalopkop so anak na no panid na. Am nyo jyakzan.
35So peymakarwan na jinyo ni Ama ta do to. Am ko pa ciring jinyo am ji nyo
rana cita yaken an, todangay do pancyan nyo no, ‘Azwazwain ta o mai a nitovoy
ni Ama ta do to.’ ”
Locya 14
Niwakwakan na o meyngen a tao ni Yeso
1Ipisa kapeywalam no tao am mangay macyakan si Yeso do asa ka tao a
macyagom do Vadisay do vahay da. Am ori o nileylamdaman da sya no maoya
nya tao.
2Amyan do tangain na so asa ka tao a meycyalipalipad so limalima a kano aiyai.
3So nipacicyan na sya ni Yeso so aro a mangnanao no iwawalam ni Ama ta do
to a kano tao a macyagom do Vadisay. Maniring am, “Manngwa, iwawalam ta o
kapangiwakwak so tao do ipeywalam no tao an.”
190
Seysyo No Tao
© Bible Society in Taiwan.
4Am ji sira meyzezyak. Am ori o nipinanan na ni Yeso do tao a keywakwak na
jya katovoy na sya mangay rana.
5Maniring do aro a tao am, “Sino jinyo o to macipanadeng do nimakas do tovong
a minapodpod do kataotao nyo a kano vinyay nyo a ji ngapa do ipeywalam no
tao.”
6Mamizing da o ciring ni Yeso am ji da na tenngi a pasapan.
Nanao na so kaji mapakarakarangan so kataotao
7Macita na ni Yeso o macihanghang jya a tao mangay omlisna do apya a lilisnan
am nipanci na jira o payyaingen na sya.
8Maniring am, “No nipanoyon da inyo no mamaring so kanen a tao am ji kanyo
lisna do pamanongan na an. Ta amyan pa so meyneynakem pa ka ninyo a tao
da an.
9Ta maraherahet o kapanci na ninyo no meykanekanen a tao amlisna do
lilisnan no ji meynakem a tao. No si akman sang am jyabo kaji nyo
meylatlatlatan a komaro do lilisnan nyo.
10No ipanoyon da inyo am mangay kamo amlisna do ney manowji rana lilisnan
an. Apyapya kananala nyo so meykanekanen a tao a mapalisna jinyo do pipya
lilisnan, ta ori o ji nyo meylatlatlaci do tangain no aro a tao da.
11Ta o mapakarakarang a tao am mangay na pavevehen ni Ama ta do to. O ji
makazyazyak a tao am peypakatkaten na sira ni Ama ta do to.”
12Maniring si Yeso do tomaotao sya a tao am, “No manaotao ka am ji ka manaid
so kagagan mo a kano kakteh mo a kano zipos mo a kano katenngan a tao a
kataib mo. Ta patonggalan da o kanekanen mo.
13No manaid ka am taidan mo sira o ji makahakaw a tao a kano makasapa tao a
mavota a mapilay a tao.
14Ta ori o ikapya mo, ta sira rana ori am abo patoplis da jimo. No mirwa a
mavyay o pipya so nakenakem am patoplisan na ni Ama ta do to.”
Payyaingen na do rako a pamarimaring so kanen
(Matay 22:1-10)
15Mamizing na no asa ka tao a macihanghang ji Yeso am amyan so ciring na jya.
Maniring am, “Tey rako o sarasaray da no macihanghang do italamozong ni
Ama ta do to a tao.”
16Tovisan na ori ni Yeso am payyaingan na o asa ka ciring. Maniring am, “Amyan
so meykanekanen a tao a manaid so aro a tao na.
191
Seysyo No Tao
© Bible Society in Taiwan.
17Marateng o araraw no ipamaring da so kanen am manovoy so lamlamsoy na
do nitaidan na tao. Maniring jira am, ‘Sijya kamo na, ta yana nipeykakasa o aro
a kanekanen.’
18Am mamimin sira ji ngonot jya. Maniring o asa ka tao am, ‘Ko kapanazang pa
so hakawan. So ko yangay a tomita pa sya. So ji mo ngozai jyaken an.’
19Maniring o asa ka tao am, ‘Yako nimanazang so yasa ngarnan a baka. Ko
yangay abwabwangen pa sira do ko palaman sira. Kapakamo mo am ji ko
angay.’
20Maniring o asa ka tao am, ‘Ko kapapapen pa. Am ori o ji ko angai.’
21Meysinaoli o lamlamsoy na am ipanci na o ciring da do lawpan na. Mamizing
na am to na meyoyaoya. Maniring do lamlamsoy na am, ‘To ka nangay do ili a
manara so ji makahakaw a tao a kano makasapa kano mavota kano
meycyapilapilay.’
22Meyratateng am to na mangozai no lamlamsoy na o ciring na. Meysinaoli am
ipanci na do lawpan na, ‘Ko na nimimin a nipeyvazay o ciring mo am yapa myan
so lilisnan a yakabwan no tao.’
23Maniring o lawpan do lamlamsoy na am, ‘To ka nangay do rararahan a
manara so tao kapno da do vahay ko.
24Ko pa ciring jinyo am o ney manma na nitaidan ko a tao am abwata jira o
tomaham do nipanam ko a kanen.’ ”
Ivavaga na do macilolo jya
(Matay 10:37-38)
25Aro sira tao a macihza ji Yeso. Paolin na o mata na sira am amyan so ciring na
jira. Maniring am,
26“O mai jyaken a tao a kapahamahama da so inyapwan da kano kahanghangan
da kano ananak da kano kakakteh da kano kataotao da ikaglaw am ji sira
meyngongyod a abneken ko a macilolo jyaken.
27No myan so manyahey no kawakwak no kataotao da a macilolo jyaken am ji
ko sira abneka a meyngongyod a macilolo jyaken.
28Sino jinyo o ji nakenakem so paringen na a rako a vahay, manngwa, makanet
o yamaog ko sya an? No ji makanet.
29Ta no teyka na rana o aiyai na a paringen na a kabo rana no yamaog sya am
jyabo kapakamaog pa sya. No macita da no tao am jyabo kaji da namwadan sya,
30a manci no, ‘Asyo tao eya a to nivang do vazay na a ji pakavosa.’
192
Seysyo No Tao
© Bible Society in Taiwan.
31No myan so asa ka panirsirngen a mapalolo so asa laksa (10,000) tao a
mangay a omarap so mapalolo so adwa laksa (20,000) tao am jyabo kaji na
naknakman so kaji da makasangahan sira.
32No naknakmen na o kaji na makasangahan sira am jyabo kaji na manovoyan
so asa ka tao a mangay a mapasyahahap so nakenakem da.
33Akman kamo so sang an. Ta no si likodan nyo o makakaday a vazay nyo am
ori o ikanoyong nyo a macilolo jyaken.
Abo so angangayan a asin
(Matay 5:13; Make 9:50)
34“O asin rana ya am abo karatan na an. Am no si tomavang ori am ikongo
pavowin a kapait na.
35So ikabwata no angangayan na rana. Apyapya rana kato patpehan sya do tana
a iwasik. Am ori o amizngan nyo sya an, peyyanen nyo do onowned nyo ori an.”
Locya 15
Payyaingen na do nimavozaw a kagling
(Matay 18:12-14)
1Omapeyvazay so deyking a kano aro a meyraraten a tao am mai sira do tangain
ni Yeso a omamizing so ciring na.
2Am ori o nipeyyahhahes da no tao a macyagom do Vadisay a kano mangnanao
no iwawalam na ni Ama ta do to. Maniring sira am, “Ikongo yana ipacihanghang
do aro a meyraraten a tao.”
3Meyratateng am ipanci na jira ni Yeso o payyaingen na sya.
4Maniring jira am, “No si myan jinyo so mapalam so asa poo (100) a kagling a
kavozaw no asa am makongo so wanjin ori. Jyabo kaji na tongriyan do asyam
so ipakapoo (99) a kagling a kangay na komala so nimavozaw a asa ka kagling
na.
5No makala na am jyabo kaji na narayan a somabway nya ioli a.
6No ioli na rana am rarahen na o kagagan na kano kataib na kapanci na rana no,
‘Ko masaray, ta ko rana nimakala o yanimavozaw a kagling ko. Sijya kamo, ta
isaray tamo pa.’
7Ko pa ciring jinyo am no mamlis o asa ka meyraraten a tao am arakorako pa o
sarasaray do teyngato a kano asyam so ipakapoo (99) a tanwasiwasi a tao a
jyakza no kapamlis da.
Payyaingen na do nimabo so nizpi a tao
193
Seysyo No Tao
© Bible Society in Taiwan.
8“No si amyan so asa ka mavakes a meynizpi so asa poo a kabo na no asa
ngarnan am makongo so wanjin ori. Jyabo kaji na meyzampwan amviyas do
vahay na kalan na sya.
9No makala na am rarahen na o kagagan na kano kataib na kapanci na nya jira
so, ‘Ko masaray, ta ko nimakala o yanimabo a nizpi ko. Sijya kamo, ta isaray
tamo pa.’
10Ko pa ciring jinyo am o tinsi na ni Ama ta do to am akman so sang a somaray
no asa ka mamlis a meyraraten a tao.”
Payyaingen na do nimeysinaoli a nimavozaw a kanakan
11Tongtongan na o ciring na ni Yeso am ipanci na pa o payyaingen na sya.
Maniring jira am, “Amyan so asa ka tao a meytaodtod so rarwa ka mahakay.
12Maniring o ananak do ama na am, ‘Mo ama, to mo na norwan jyaken o vonong
ko do kangangay ta.’ Meyratateng am vonongen na o kangangay na do rarwa ka
anak na.
13Makanateng so araraw am nimimin na no ananak o vonong na nipamalit na
so nizpi. Mahap na o nizpi am karwan na rana o vahay da kangay na matarek
do asa ka ili. Meyratateng am to nazestes do araraw o peyvwakan na so nizpi
na do peyyowyawan na.
14Magid o nizpi na am nimacinao o kapeykakcin do dang. Am ori o nikatey rahet
na abo so ipangakaday.
15Am ori o nyangay na macivahay do tao do dang. Meyratateng am tovoin na no
pacivahain na mapakapakan so korang,
16kaji na rana nganan so yorahen da do kabo no tao a marilaw nya.
17Mownay am manakenakem. Am ori o nipancyan na no, ‘Yajyavilangi o
lamlamsoy ni ama. Yajyagiji o kanekanen da do vahay namen. Am ikongo yako
ipacikekcin do jya.
18Apyapya rana o kapeysinaoli ko ji ama kapanci ko nya jya so, Mo ama, ko
nyalalasan si Ama ta do do a yako kalalas jimo an.
19Ji mo abneka yaken a anak mo. To mo na abneka yaken a lamlamsoy mo.’
20Meyratateng am meytatanek rana a meysinaoli do ama na. Marai pa do vahay
da am to na cita no ama na karilaw na nya. So nipalalayo na amrapong sya
kayapet na sya apwapwen.
21Maniring o anak na am, ‘Mo ama, ko nyalalasan si Ama ta do to a yako kalalas
do akman jimoo. So ji mo na abneki jyaken a anak mo an.’
22Maniring o ama na do lamlamsoy na am, ‘Pangapey kamo so ney yapiya na
ayob na, kapasaong nyo jya so tamtamek namen, kapantan nyo nya so tokap na,
194
Seysyo No Tao
© Bible Society in Taiwan.
23kangay nyo mangap so singasingeh no vinyay namen a pamaringan ta so
kanen.
24Ta o anak ko rana ya am yakmey nimawakwak a na kavyay rana. Ta yakmey
nimabo a apzapzatan a na kapeytotwaw rana.’ Am ori o nipakapya da
nisomaray nya.
25“Omoli rana o rakerakeh a anak na nimapo do hakawan da am mamizing na
rana o somaray do vahay da.
26Am ori o nitawagan na do asa ka lamlamsoy da pacicin.
27Maniring o lamlamsoy na am, ‘Na nimacita ni ama mo si wari mo a yapya so
kataotao a yanimai rana. Am ori o na nipangapan nya so ney yapiya na do
vinyay nyo.’
28Mamizing na no rakerakeh a anak na am to rana meyoyaoya. Am ori o ji na
nisomdepi. Mamizing na ni ama na am ipanci na macilimot jira.
29Maniring do ama na am, ‘To mo na naknakman, ta yako rana jyatenngi o
zikzikna ko so vazay ta a yaji mapasobna do ciriciring mo. Am ikongo
nakenakem mo jyaken. Yabwata pa o asa ka kagling a mo mina nakem jyaken a
ipanaotao ko so kagagan ko.
30Am si wari rana am yana nipeyvwak o kangangay mo do na peyvozawan.
Yameysinaoli am yamo ipangap so ney yapiya na vinyay ta.’
31Maniring o ama na am, ‘Manganako, imo rana am ka macivahay jyaken an. O
kangangay ko am miminen mo ori a amoonen an.
32Am si wari mo rana am yakmey nimawakwak a na kavyay an. Yakmey
yanimabo a apzapzatan a na kapeytotwaw rana an. Am ori o ji na alasi no
kasaray ta nya an.’ ”
Locya 16
Mapatak a lamlamsoy
1Maniring si Yeso do macinanao jya am, “Amyan so asa ka lamlamsoy no
katenngan a tao. Amyan so tao a omraherahet sya. Maniring do katenngan a tao
am, ‘Na to peyvwaka o warawara mo no lamlamsoy mo.’
2Mamizing no lawpan da am tawagan na a mai. Maniring jya am, ‘Yamyan so ko
nimamizing a vazay mo. Itoro mo na jyaken o vatvatek no peymasaodan ko, ta
ji ko na pahanhana imo a tomalamozong nya.’
3Mamizing no lamlamsoy na am manakenakem do onowned na. ‘Si pagcinen na
yaken no lawpan am ikongo pa vazay ko. Si amhakakaw ko am jyabo ko
oyowyat a. Si macyakakan ko am ji ko asnek.
195
Seysyo No Tao
© Bible Society in Taiwan.
4No si abo vazay ko am apyapya rana o kato ko na macivahayan do manci
nyaken a kagagan ko.’
5Meyratateng am mangay na kakadain sira a ipanci o nimamood do lawpan na
so nizpi. Maniring do asa am, ‘Yapira o nivood mo do lawpan ko.’
6Maniring am, ‘Yasa poo (100) ka vakvaklit no haneng.’ Maniring o lamlamsoy
na am, ‘O nivood mo ori am pahephepan ta, kalima na rana ngarnan (50).’
7Maniring do asa am, ‘Yapira jimo.’ Maniring am, ‘Yasa poo (100) a kalavalavat
no mogis.’ Maniring o lamlamsoy na am, ‘O nivood mo ori am pahephepan ta,
kawao na rana ngarnan (80).’
8Mamizing na no lawpan na am isaray na o lamlamsoy ori, do katey mapatak na
a mangamaog so vazay a ipeypapyan na so kataotao na.” Maniring pa si Yeso
am, “Ko pa ciring jinyo am o ji manaralay a tao sicyakwaya am akman sang o
ahahapan da so vazay da. So ikateneteneng da kano manaralay a tao.
9Ko pa ciring jinyo am apyapya o kapanidong nyo do karawan so
ipangoyongoyod da tao, ta no marateng o araraw nyo am pasdepen na inyo ni
Ama ta do to do vahay na do teyngato.
10“O ji liklik so alikey a vazay a tao am ipeyhanhan o akman sang a mapeyvazay
so rako a vazay. O ji ngezkezsang no alikey a vazay a kapangalalas na am ji
meyhanhanan o akman sang a mapakavos so rako a vazay.
11No marahet o ahahapan nyo so peymasaodan nyo do karawan am jyabo
kapahanhan na jinyo ni Ama ta do to a tomalamozong no peymeymasaodan na
do teyngato a.
12No si ji nyo a patakan o apzapzatan da no karwan no tao am jyabo katoro da
nya jinyo so meyngongyod a peymeymasaodan nyo a.
13“Abo o lamlamsoy a meyvazay do rarwa ka lawpan. No ikanig na o asa am
ikaoya na o asa. No ikaoya na o asa am ikaglaw na o asa. Marahet o kapasaklang
nyo ji Ama ta do to an, a tongdeng do peynizpi nyo an.”
Nanao na so meykamadadayan
(Matay 5:31-32; 11:12-13; Make 10:11-12)
14Mamizing da no tao a macyagom do Vadisay o ciring na ni Yeso am
ipeykeykaming da, ta ikakza da o nizpi.
15Maniring jira si Yeso am, “Kanyo mapakapyapya so nakem do tangain no tao.
Am si Ama ta do to rana am yamanita so onowned no tao an. Ta o ipanci no tao
a ney makdeng na vazay am ipanci na ni Ama ta do to a jyakdeng.
16“Oyowyat no nitaid ni Moyse a kano panoyonoywan na so ciring ni Ama ta do
to am o nimanaktak a si Yowani o pamindan na a kapeylimwang rana no
196
Seysyo No Tao
© Bible Society in Taiwan.
Mapasaray a Ciriciring, do na katalamozong ninyo ni Ama ta do to. Ta abo tao a
jyakza no katalamozong na nira.
17Am makeykeykai pa o hanit a kano karawan a mabo a kano asa ka ciring na
ni Ama ta do to.
18“O mapakaro so kahanghangan na mavakes a kapapapen na pa so karwan no
tao am raraten na ori. O mapapapen so nipakaro da mavakes am raraten na
ori.”
Katenngan a tao a kani Lasalo
19Maniring pa si Yeso am, “No kakwa pa am amyan so asa ka katenngan a tao.
Mangday do araraw kapeyyayob na so pipiya ayob a kakan na so ney yapipiya
a kanekanen.
20Am amyan so asa ka ipangoyongoyod da tao a meyngaran so Lasalo a
meykanokanoka so kataotao a miray do pangengneban na no mabsoy a tao,
21a komakzeb so meycyakakas do kanen na. O nokanoka na am mangay da
laposan no inoino.
22Mawakwak o ipangoyongoyod da tao ori am yangay da no tinsi do tangain ni
Apolahan. Mawakwak o katenngan a tao ori am ibobo no tao.
23Amyan do kararatan a makaliliw so kataotao na am to na cita do teyngato si
Apolahan a kani Lasalo.
24Meyratateng am tawagan na. Maniring am, ‘Mo Apolahan, kasyasi mo pa
yaken an. Tovoin mo pa si Lasalo a mapaiteng so likta ranom a itneb ko so
tetehnan ko, ta ko tey rahet so kataotao do apoy eya.’
25Am maniring si Apolahan am, ‘Manganako, mo pa manakem no kapeyigegen
mo do karawan asyo an, a to meypanpan do kanekanen mo an. Am si Lasalo am
abo ipangakaday na do araraw. Am sicyaikwaya am yamyan rana do jya
yamacikasaray jyamen, a imo am ka amlavi so onowned.
26Jingwan so sang am mey ta kongwen o yamapeytawa jyaten a rako a
alalasyas. Tana ikasi namen rana imo am jyabo kapakagcin namen so
yamapeytawa jyaten eyto.’
27Maniring o katenngan a tao am, ‘No komwan mo akay am tovoin mo pa si
Lasalo. Ta mangay do vahay da ama,
28a kapamizing na pa so yalalima a kakteh ko, ta maraherahet o kai da pa
macitovong jyaken a makaliliw so kataotao da.’
29Maniring si Apolahan am, ‘Cyaha, ta yamyan so da pangozayan a ciriciring na
ni Moyse a kano panoyonoywan na so ciring ni Ama ta do to.’
197
Seysyo No Tao
© Bible Society in Taiwan.
30Maniring o nikatenngan a tao am, ‘Ji kakman sang mo akay, ta jyabo kaji da
panoyngan so nimeyvangon a tao a mangay jira. Am ori o ipamlis da rana.’
31Maniring pa jya si Apolahan am, ‘Tana myan so meyvangon a tao a mangay
jira a kaji da nganoyngan do ciring na ni Moyse a kano panoyonoywan na so
ciring ni Ama ta do to am jyabo kapanganoyong da.’ ”
Locya 17
Kalittan a meyraraten
(Matay 18:6-7,21-22; Make 9:42)
1Maniring si Yeso do macinanao jya am, “O raraten no tao am kangay na ori. Am
o tao a yapwan na am ney rako na o oyaoya na no akman sang a tao ni Ama ta
do to.
2Ta o akman rana sang a tao am apyapya rana o kapila jya mangay itbong do
awa. Ta maraherahet o kapeypalanginan na no ji makapatak nya a tao do
peyraratenan da.
3Azimanen nyo an. No meyraraten o kakteh nyo am vavagan nyo an. No si
mamlis am to nyo peykabobwa o raraten na.
4No ipipito a meyraraten jinyo do kasaraw a kapangday na manci nya jinyo so,
‘Cyaha, ta mamlis ko na,’ am to nyo peykabobwa o raraten na jinyo an.”
Rako a nakenakem da no meyhanhan ni Ama ta do to
5Maniring sira o nipamnekan na ni Yeso a omlivolivon no ciriciring na am,
“Ipanta mo yamen so rako a onowned namen ji Ama ta do to an.”
6Maniring si Yeso am, “Tana akman kamo so alikey a vettow no nappa so
kakdekdeng no nakem am tana to mo nirsirnga o kayo a manci no, ‘To ka botbot
a kangay mo amlida do awa,’ am jyabo kaji na ngonotan jinyo a.
Vazay no lamlamsoy a tao
7“No si myan jinyo so tao a mapeylamlamsoy so meymowamowa kano
mapamangamangan so kagling am no nimapo rana do vazay na am manngwa,
ipanci nyo jya o, ‘Lisna jito a kakan mo.’
8Jyabo kakman nyo sang a. Ji nyo mancyan jya o, ‘Alici rana o ayob mo a
kapanotong mo pa nyaken so yaven ko. Si mabsoy ko rana am ori o yakan mo.’
9No teyka na rana o vazay na no lamlamsoy am manngwa, isaray na no lawpan
na jya? Jyabo a.
10Akman kamo so sang an. No teyka nyo a peyvazain o vazay na jinyo ni Ama ta
do to am ji kanyo mapakazwazway an. Ta adan ori a vazay no omraralay ni Ama
ta do to a tao.”
198
Seysyo No Tao
© Bible Society in Taiwan.
Niwakwakan na ni Yeso o asa ngarnan (10) a omlabyab so kolit a tao
11Meypangay si Yeso do Yelosaleng am meyhatay do peyyawwan no Samadiya
kano Cyadidi.
12So nyangay na do asa ka ili do dang. Amyan so asa ngarnan (10) a omlabyab
so kolit a tao a mangay sominmo sya. Am ori o nipeytatanek da do marai pa,
13amlololos a manci no, “Mo Yeso, Panirsirngen namen, ikasyasi mo pa yamen
eya an.”
14Macita na sira ni Yeso am ipanci na jira o, “Angay kamo ipacita o kataotao nyo
do mapatanatanang so nakem ji Ama ta do to.” Mangay sira am todapya rana
sira.
15Maliliw na no asa ka tao jira o kanimapya na rana no kataotao na am
meysinaoli pa a somaray nya ji Ama ta do to,
16a kapeylilitod na do tangain na ni Yeso a somaray nya jya. O tao rana ori am
tao do Samadiya.
17Maniring si Yeso do aro a tao am, “Da kasa ngarnan no yanimapya so kataotao
ori am wanjin jya sira o yasasyam.
18Ikongo na ikaveyvow a yasomaray nya ji Ama ta do to a beken a Isedi a tao.”
19Maniring si Yeso jya am, “Tanek rana kangay mo na. Ta yaka manoyong a
meyhanhan ni Ama ta do to. So mo ikapya rana no kataotao.”
No mirwa meysinaoli si Yeso
(Matay 24:23-28,37-41)
20Amyan so tao a macyagom do Vadisay a mapacici si Yeso. Naknakmen da o
ipakateneng da do ipakasasnad na no talamozongan na no tao ni Ama ta do to.
Maniring si Yeso am, “O talamozongan na ninyo ni Ama ta do to am beken a
todacita no mata ori an.
21Abwata o tao a manci no, ‘Cita pala, ta yamyan do jya.’ Ta o italamozong na ni
Ama ta do to am yamyan do onowned no tao.”
22Maniring pa do macinanao jya am, “No marateng o araraw na am tana
ikeykakza nyo o kapakacita nyo jyaken a mai a omahap jinyo am jyabo
kapakacita nyo jyaken a.
23Amyan so tao a manci nya jinyo so, ‘Cita pala, ta yamyan do kwang si Yeso.’
‘Cita pala, ta yamyan do jya.’ Am ji nyo ngonoci sira an.
24Ta o araraw na no yai ko a Nipamnekan na ni Ama ta do to am abo ji makacita
sya tao, akmey meycicilat a maniray.
25Am manmanma o keyyan no aro a alalaw ko do peymakarwan da jyaken no
tao sicyakwaya.
199
Seysyo No Tao
© Bible Society in Taiwan.
26No meygegcin o Nipamnekan na ni Ama ta do to a tao am akman so
cinasasaodan da da Noya no kakwa.
27No kaji na pa meykehnepan am to sirangned so ninyakan a kapazagzagpit da
mangay do araraw no isdep da rana da Noya do avang da. Am meykehnep rana
am nimamimin sira nimabalinas.
28O araraw na no ipeysinaoli ko am akman no kapeyigegen na pa ni Lote. O tao
no kano nang am nikoman sira. Nimanazang sira. Nimhakakaw sira.
Nimeypinapinan sira.
29Marateng o araw no ikaro na ni Lote do Sotoma am pakasen na rana ni Ama
ta do to o apoy a kano makwat a vato a kamimin da nimaliman.
30O araraw no yai ko a Nipamnekan na ni Ama ta do to a tao am akman so sang.
31“O araraw na no nang am jindep do vahay da o myan do atep no vahay a
mangap so apzapzatan. Akman sang o myan do nihakawan da, ta ji sira to ngoli.
32Naknakmen nyo o mavakes na ni Lote a nimapaoli so mata na a kapeyvaliw
na a tomigzang a asin.
33Omnakenakem so ipeypapya na tao am ji na meypapyan ori. O mawakwak no
vazay ko am dompeh jira o ikavyay no pahad da.
34Ko pa ciring jinyo am do ahep no nang do ipeysinaoli ko am o rarwa ka tao a
mitkeh do asa ka ititkehan am o asa jira o ahapen ko. O asa am vezeden ko.
35O rarwa ka mavakes a manworod so kanen da am asa ahapen ko. O asa am
vezeden ko.
36[O rarwa ka mahakay do nihakawan da am asa o ahapen ko. O asa am vezeden
ko.]”
37Pacicin da no macinanao jya. Maniring sira am, “Mo Panirsirngen, do wanjin
mangay na kasasnadan no akman sang a vazay ang.” Maniring si Yeso jira am,
“O yanan no nimawakwak a omalalam am ori o pacilolwan da no
meyyasasalap.”
Locya 18
Payyaingen na do meynozi ni Yeso
1Ipanci na jira ni Yeso o payyaingen na sya ipait na sira a meynozi.
2Maniring jira am, “Amyan do asa ka ili so mapacicici a tao. Ji na raralayan si
Ama ta do to a ji mapanadnad so icyatatao na.
3Amyan do ili ang so asa ka vao a mavakes a masangib a mapasyasi jya a manci
no alalaw na.
200
Seysyo No Tao
© Bible Society in Taiwan.
4Am to na nazibwan no mapacicici a tao. Meyratateng am manakenakem do
onowned na am, ‘Tana ji ko manaralay a ji mapanadnad so icyatatao ko am,
5yako na ikacilo o vao eya. So ikapyapya rana no kato ko na nidongan sya. Ta
maraherahet o kagolo na so cicilwan ko.’ ”
6Maniring pa jira si Yeso am, “Amizngen nyo pala o ciriciring na no mapacici a
ji manaralay a tao an.
7Manngwa, ji na amiznga ni Ama ta do to o meyhanhan nya mapasyasi jya do
araraw a kado ahehep? Manngwa, peypananayan na sira sidongen?
8Ko pa ciring jinyo am makeykai na inyo a sidongen. Am no meysinaoli ko am
manngwa, makakala ko so manoyong a meyhanhan nyaken do karawan eya?”
Tao a macyagom do Vadisay a kano mapeyvazay so deyking a tao
9Ipangamaog na sira o mapakazwazway a ji mapanadnad a tao so payyaingen
na sya ni Yeso.
10Maniring am, “Amyan so rarwa ka tao a mangay meynozi do rako a
panaralayan. O asa ka tao am macyagom do Vadisay. O asa am mapeyvazay so
deyking a tao.
11Meytatanek a meynozi o tao a macyagom do Vadisay am ipanci na o, ‘Mo Ama
do to, ko isaray imo, ta ko jyakman so karwan no tao a yamangagom,
mangzakza so icyatatao na, manlita. Ko jyakman so mapeyvazay so deyking a
tao a yameyraraten.
12Ko mangday do ikapito no araw a ipidwa jyangan. Yako kapasina so asa ka
vovonongan a yako ipeykingking jimo.’
13Am o mapeyvazay so deyking a tao ori am meytatanek do ngoso no rako a
panaralayan. Ji nadkeci o katangara na so hanit a mapalogod so moing na a
manci no, ‘Mo Ama do to, ikasyasi mo pa yaken a yameyraraten a tao an.’ ”
14Maniring pa si Yeso am, “Ko pa ciring jinyo am no si mangay sira o yararwa
ka tao ori am o abneken a apya so iyangay a tao do tangain na ni Ama ta do to
am o yamapeyvazay so deyking a tao ori an. So ikabeken a tao a macyagom do
Vadisay ori. Ta si Ama ta do to am peypavevehen na sira o mapakarakarang so
nakem a tao a kapeypakatkat na sira so ji makazyazyak a tao an.”
Ipanlanlag na ni Yeso sira o kanakan
(Matay 19:13-15; Make 10:13-16)
15Amyan so tao a mangay no ananak da ji Yeso a kapanci da ni Yeso a amapwapo
sira no lima na. Macita da no macinanao jya am ioya da sira.
16Am si Yeso am rarahen na o kanakan a mai do tangain na. Maniring am, “Mai
sira o kanakan jyaken do jya an. Ji nyo zazaci sira an. Ta o italamozong na rana
ni Ama ta do to a tao am akman sira so kanakan eya.
201
Seysyo No Tao
© Bible Society in Taiwan.
17Pakanakmen nyo an. No ji kamo akman so kanakan so onowned a meyhanhan
ni Ama ta do to am ji na inyo nalamozongan ni Ama ta do to an.”
Aro so peymeymasaodan a mowva tao
(Matay 19:16-30; Make 10:17-31)
18Amyan so asa ka panirsirngen no tao do Yotay a mangay a mapacici si Yeso.
Maniring am, “Ko imo katenngan a tey yapya a mangnanao a tao. Manngwa,
makongo ko so wanjin a kapakahap ko so to meyyonong a ikavyay no pahad
ko.”
19Maniring si Yeso jya am, “Ikongo mo pancyan nyaken a tey yapya. Abo
ikararwa na ni Ama ta do to a tey yapya an.
20Mo jyatenngi o iwawalam ni Ama ta do to? ‘Ji ka to mangzakza so tao. Ji ka
manwakwak. Ji ka manakaw. Ji ka mangamaog so malas a ciring. Ikaglaw mo a
ikanig o inyapwan mo.’ ”
21Maniring o tao ori am, “Nimapo no kalyalikey ko a kangay na sicyaikwaya o
ko nipeyvazay so akman sang.”
22Mamizing na ni Yeso o ciring na am patonggalan na. Maniring am, “Am yasa
ka vazay pa o mo jya nimahap. Miminen mo a ipanazang o kangangay mo a itoro
do ipangoyongoyod da tao. Ta ori o iyan na no keynakman mo do teyngato, a
kapacilolo mo rana jyaken.”
23Mamizing na o ciring ni Yeso am marahet o aktokto na, ta tey yaro o
kangangay na.
24Macita na ni Yeso o kamoymoyngan na am ipanci na o, “Tey masalit o
meynakem a tao a italamozong na ni Ama ta do to an.
25Mowwamek pa o meykavokovokoz so likod a baka a lomyos do lala no rayom
a kano aro so peymeymasaodan a tao a macikaop do italamozong na ni Ama ta
do to.”
26Mamizing da no tao o ciring na ni Yeso am tonggalan da. Maniring sira am,
“No akman so sang am sino o patazadangen na ni Ama ta do to do teyngato.”
27Maniring jira si Yeso am, “O ji da amaog no tao am mamaog na ni Ama ta do
to an.”
28Maniring si Pite am, “Namen to ngaroi o kavavahay namen a namen
kapacilolo jimo.”
29Maniring si Yeso am, “Ka jyalas. Am ko pa ciring jinyo am o to ngaro do
kavavahay da kano kahanghangan na kano kakakteh na kano inyapwan na kano
ananak na mahap so vazay ni Ama ta do to am,
202
Seysyo No Tao
© Bible Society in Taiwan.
30arwaro pa o padpehen na jya sicyakwaya. No makwa kapeyvangon no tao am
mahap na rana o to meyyonong a ikavyay no pahad na an.”
Ipitlo na ni Yeso a mapaziman so kawakwak na
(Matay 20:17-19; Make 10:32-34)
31Lovoten na ni Yeso o macinanao jya a kapanci na nya jira so, “Tanyo
meypangay do Yelosaleng. O mina ciring da no panoyonoywan na so ciring ni
Ama ta do to a omagaz jyaken a Nipamnekan na ni Ama ta do to a tao am
mamimin rana a mangononong an.
32Ta itoro da yaken do beken a tao do Yotay. So peyyaliliman da jyaken,
peymetdehan da jyaken, kacicipa da jyaken,
33kasipsipzot da pa jyaken a wakwaken. Am no si ikatlo na araw am mirwa ko
pa a mavyay.”
34Am ji da azab o ciring na ni Yeso no macinanao jya.
Niwakwakan na ni Yeso o mavota a mahakay
(Matay 20:29-34; Make 10:46-52)
35Meypasngen rana si Yeso do Yedike a ili am amyan so asa ka mavota tao
amhezsad do siri no rarahan a macikakanen.
36Mamizing na o aro a meyhatay a tao am pacicin na sira.
37Maniring sira o tao jya am, “Yameyhatay do jya o tao do Nasale a meyngaran
si Yeso.”
38Am ori o nilololos na a manci no, “Imo rana mo Yeso a sivovoong ni Tawey am
kasyasi mo pa yaken an.”
39Ori o nioyyan da nya no manma mangonong a tao do kalololos na. Am
ikavevevek na amlololos a manci no, “Imo rana sivovoong ni Tawey am kasyasi
mo pa yaken an.”
40Am ori o niseyked na ni Yeso a manci no tao a mai no mavota tao do tangain
na. Macisngen o tao ori am pacicin na ni Yeso. Maniring am,
41“Ikongo mo kakzeben jyaken.” Maniring o tao ori am, “Mo Panirsirngen, ko
ikakza o ko kapakacita.”
42Maniring si Yeso jya am, “To ka na makacita an. Ta yaka manoyong a
meyhanhan ni Ama ta do to. Ori o mo ikapya rana.”
43So to na rana makacitai no tao. Meyratateng am macilolo rana ji Yeso, kasaray
na nya ji Ama ta do to do pangonongan na. Macita da no aro a tao o vazay ori
am abo ji naray nya ji Ama ta do to.
Locya 19
203
Seysyo No Tao
© Bible Society in Taiwan.
Si Yeso a kani Sakay
1Makaranes si Yeso do Yedike am,
2amyan dang so asa ka panirsirngen no mapeyvazay so deyking a meyngaran
so Sakay a tey yaro so nizpi a tao.
3To na ji ngamoga ni Sakay o kapakacita na si Yeso, ta akman so wanjin o tao
ori, kwan na. Am ikongo do tey maveveh, am ori o ji na makaslislini do aro a tao
a tomita si Yeso.
4Ori o nipalalayo na mangay do pamanongan na kangay na komalat do asa ka
kayo a tomita si Yeso. Ta makeykai si Yeso rana a mangonong dang.
5Makaranes si Yeso do yanan na ori am to na nangara si Sakay. Maniring jya am,
“Mo Sakay, agcin rana, ta mangay ko do vahay nyo sicyaraw eya.”
6Ori o nipeygegcin na rana ni Sakay a masaray a tomaotao si Yeso.
7Macita da no aro a tao am marahet sira so aktokto a manci no, “Na todangai no
nya do vahay no meyraraten a tao.”
8Am makaranes sira do vahay ni Sakay am taotawwen na si Yeso a
kapacisirsiring na rana jya. Maniring am, “Mo Panirsirngen, to ko peyhataya o
kangangay ko a itoro do ipangoyongoyod da tao. No si myan so tao a
nipangamkaman ko so asa ranaw (100) am paolyan ko so apat a ranaw (400).”
9Maniring si Yeso jya am, “Yana nipanta inyo ni Ama ta do to so vayo a onowned
nyo a asa ka vahay. Ta meyyangay kanyo a kano ineynapo nyo a si Apolahan a
meyhanhan ni Ama ta do to.
10O ko nyai rana ya am yako meykala so meyraraten a tao a kapatastas ko sira
do teyngato.”
Payyaingen na do lamlamsoy a kano nizpi a vowawan
(Matay 25:14-30)
11Makapya sira omamizing so ciring na ni Yeso am mangamaog so payyaingen
na ciring na. Am no kanang am makeykai rana si Yeso a makaranes do
Yelosaleng. Naknakmen da am, “Ala oya rana o papwen na so katalamozong na
nyaten ni Ama ta do to.”
12Maniring si Yeso am, “Amyan so asa ka meynakem a tao mangay do marai a
ili, ta omanam o kapanlanlag da nya a panirsirngen da.
13Meyratateng am lovoten na sira o asa ngarnan a lamlamsoy na a kaponged na
sira so teyhesa ka nizpi a vowawan a kapanci na nya jira so, ‘Inyo rana manga
keypong do ikabo ko am ahapen nyo o nizpi a kapeyparo nyo sya an.’
204
Seysyo No Tao
© Bible Society in Taiwan.
14Ikongo do pacioyyan da ori no keylyan da, am ori o nipanovoy da so tao a
mangay manci nya do rako a panirsirngen da so kaji dakzan nya a panirsirngen
da.
15Mahap na o panirsirngen no meynakem a tao am meysinaoli rana do vahay
da. Meyratateng am lovoten na sira o nipanta na so nizpi a vowawan a
lamlamsoy na a kapacici na sira so nipeyparo da nizpi.
16Maniring o asa am, ‘Lawpan, ko ipacininizpi o mo nitoro jyaken a nizpi am
nimeyparo so asa poo a nizpi.’
17Maniring o lawpan am, ‘Ka tey mapatak. Ta yamo jya to nazibwan o likta
vazay mo jyaken. Am ori o pamnekan ko nimo so asa ngarnan a ili a yaponged
mo.’
18“Mai o ikararwa no lamlamsoy na am ipanci na, ‘Lawpan, o mo nitoro jyaken
a nizpi am alima ka nizpi o na nipeyparwan.’
19Maniring o lawpan jya am, ‘Yaponged mo o alima ka ili an.’
20Mai o ikatlo no lamlamsoy na am ipanci na, ‘Lawpan, o mo nitoro jyaken a
nizpi am yapa myan do jya. Ko nipakapya ya nikekeh no milakayob.
21Ta ko imo ikanyahey a tey malalansoken a tao a yamapamoon so beken a
monganay jimo a yakomali so beken a mo nipamowa.’
22Maniring o lawpan jya am, ‘Imo rana ya am yaka tey rahet a lamlamsoy ko an.
Meysinaoli o ciriciring mo a iraherahet ko jimo an. Ta mo katenngan yaken a
malalansoken a tao a mapamoon so beken a monganay jyaken a komali so
beken a nipamowa ko am,
23ikongo ji mo na todangai nya peyyananaken a kapalovot mo so ananak na
itoro jyaken do nyai ko na.’
24Maniring rana do meytatanek do sirisiri a lamlamsoy na am, ‘Pehsey kamo o
nizpi na a katoro nyo nya do yanimakanizpi so yasa poo a lamlamsoy ko ang.’
25Maniring o aro a lamlamsoy na jya am, ‘Lawpan, yana myan so yasa poo a
nizpi na ang.’
26Maniring o lawpan am, ‘Ko pa ciring jinyo am o yanan na am rapan ko pa an.
O kabwan na am miminen ko a ahapen o apeleh a amyan jya an.
27Omrahet jyaken a panirsirngen da am yai nyo sira kawakwak nyo sira do
tangain ko.’ ”
Mazway a meypangay do Yelosaleng
(Matay 21:1-11; Make 11:1-11; Yowani 12:12-19)
28Mateyka na o aro a ciring na ni Yeso am meypangay rana sira do Yelosaleng.
205
Seysyo No Tao
© Bible Society in Taiwan.
29To da ji makaranes do Peyvake a kado Potani do asa ka tokon a meyngaran
so Kanlan am tovoin na o rarwa ka macinanao jya manma.
30Maniring jira am, “Angay kamo do tanyo anamen a ili. Si mangay kamo am
makacita kamo so asa ka ji da pa nyavangan no tao alikey a baka a makedked
do dang. Am ovain nyo an a kalak nyo sya yai.
31No si myan so manci nya tao jinyo so, ‘Nyo ovayan so baka ang,’ am ipanci nyo
jira o, ‘Yamyan so na patakan nya no Panirsirngen ta.’ ”
32Mangay sira am jyalas o nipanci ni Yeso jira.
33Ovain da o baka am pacicin na sira no mapeybaka sya. Maniring jira am, “Nyo
ovayan so baka ang.”
34Maniring sira am, “Yamyan so na patakan nya no Panirsirngen ta.”
35Meyratateng am ovain da na o baka a yangay do tangain na ni Yeso, karasay
da no ayob da do likod no baka a kapasakay da na si Yeso.
36Meypangay sira am ahapen da no aro a tao o aywayob da irasay da do
pangonongan na.
37Omosok rana sira do tokon a meyngaran so Kanlan am amlololos sira o aro a
macilolo jya tao a somaray nya ji Ama ta do to, do aro a nimacita da mina vazay
ni Yeso.
38Maniring sira am, “Azwazwain ta o Panirsirngen ta a nitovoy ni Ama ta do to.
So iyan na do teyngato no sarasaray a kano azwazway a mangay jimo, mo Ama
do to.”
39Maniring sira ji Yeso o macizavoz do aro a tao a macyagom do Vadisay am,
“Mo Mangnanao, pancyaney sira o yamacilolo jimo, ta ji sira meykazyazyak.”
40Maniring si Yeso am, “Ko pa ciring jinyo am no si ji sira meyzezyak am o vato
rana ito am to macipalit a somaray nyaken.”
Lavyan na ni Yeso o tao do Yelosaleng
41Toda ji makaranes do Yelosaleng am macita na o ili. Am ori o nilavyan na do
tao do dang.
42Maniring am, “Inaoy si katenngan nyo sicyaraw eya o ikapya no onowned nyo.
Ta yakanyo akmey mavota sicyaikwaya.
43No marateng o araraw na am mai o kavosoyan nyo a tao a omlimot jinyo a
kaji nyo makasawayan.
44So ikamimin nyo a kano ananak nyo a balinasen da. Akman sang o vahavahay
nyo. Ta abo o asa ka vato a madwadon. Ta ji nyo a tenngi o ikasasnad no
aryarilaw na jinyo ni Ama ta do to.”
206
Seysyo No Tao
© Bible Society in Taiwan.
Nipangzan na ni Yeso o rako a panaralayan
(Matay 21:12-17; Make 11:15-19; Yowani 2:13-22)
45Somdep si Yeso do rako a panaralayan am powboten na sira o
meypananazangan a tao.
46Maniring jira am, “O ciring na ni Ama ta do to a domket do Seysyo am, ‘O
raralayan nyo nyaken a vahay am peyneynozyan ori no aro a tao.’ Am nyo to
peyvaliw a da peyvahayan no manakaw a tao.”
47Mangday do araraw si Yeso a mangnanao so tao do rako a panaralayan. O
panipanirsirngen no mapatanatanang so nakem da si Ama ta do to a kano
mangnanao no iwawalam ni Ama ta do to a kano kamanrarakehan da am
naknakmen da o kawakwak da sya.
48Am kaji da makatenngan jya rakpen, ta aro tao a makza no ipangnanao na.
Locya 20
Ikazyak da o nikapwan no oyowyat na ni Yeso
(Matay 21:23-27; Make 11:27-33)
1Ipisa kapangnanao na ni Yeso no Mapasaray a Ciriciring do rako a panaralayan
am amyan so panipanirsirngen no mapatanatanang so nakem da si Ama ta do
to a kano mangnanao no iwawalam ni Ama ta do to a kano kamanrarakehan da
a mangay tomita sya,
2kapacici da sya. Maniring sira am, “Do wanjin na kapwan no oyowyat mo a
yamapeyvazay so yamapeyzokab a vazay ang. Sinosino nitoro jimo a oyowyat
ang. Pancyan pala jyamen.”
3Maniring si Yeso jira am, “Pacicin ko pala inyo an. Pancyan kamo pala jyaken.
4Oyowyat na no nimanaktak a si Yowani am yanimapo ji Ama ta do to an? No
yanimapo do tao.”
5Am ori o kazyakan da nya. Maniring sira do kadwan jira am, “Kongwen tamo
ori a patovisan. No si ipanci ta o kapo na ji Ama ta do to am ji na panenesha
yaten ni Yeso a ji nganoyong ji Yowani a.
6Am no si kwan ta o kapo na do tao am jyabo kaji da ngagsahan jyaten no tao a.
Ta da anoyngan si Yowani a panoyonoywan na so ciring ni Ama ta do to.”
7Meyratateng am maniring sira ji Yeso am, “Namen jyatenngi o na nikapwan no
oyowyat na.”
8Maniring si Yeso jira am, “No komwan am ji ko mancyan jinyo o na nikapwan
no oyowyat ko a yamapeyvazay so aro a vazay.”
207
Seysyo No Tao
© Bible Society in Taiwan.
Payyaingen na ni Yeso do marahet so nakem a tao a nimvood so nihakawan
no tao
(Matay 21:33-46; Make 12:1-12)
9Meyratateng am ipanci na jira ni Yeso o payyaingen na sya. Maniring am,
“Amyan so asa ka tao a meycibcib so mowan na so potaw. Am ikongo do mangay
meykownayan do matarek a ili, am ori o nitorwan na no nihakawan na do tao a
vooden da.
10Mazako asi na no nimowa na am manovoy so asa ka lamlamsoy na
macipamozas jira so vonong na. O nimvood so nihakawan na tao ori am
nipakapya da nisipsipzotan o lamlamsoy na no nang. Ori o to na meysinaoli abo
so nyahap.
11Ipirwa o mapeynihakawan sya manovoy so lamlamsoy na am akman so sang,
ta nisipsipzotan da a panyanigen a katovoy da rana sya abwata so paciralayan.
12Ipitlo na no mapeynihakawan sya a manovoy so lamlamsoy na mangay am
nipakakasi da a kazaza da sya padondonen do zazacit no nihakawan na.
13Maniring rana o mapeynihakawan sya am, ‘Meypanngonngo ko so wanjin eya.
Apyapya o kato ko na novoyan so anak ko a mangay, ta ala ikeykanig da pa.’
14Am macita da no nimvood so nihakawan na tao o anak na no
mapeynihakawan sya am meysirisiring sira. Maniring sira am, ‘Iya ya o
yaomamoon so nihakawan na. So wakwakan ta na sya, kamoon tamo so
nihakawan na.’
15Meyratateng am lolwen da yangay do kwang a kawakwak da rana sya.
Manngo kamo. Kongkongwen na paro o nimvood so nihakawan na tao ang no
mapeynihakawan sya.
16Jyabo kaji na balinasan sira a kapapalit na so tao a amvood so nihakawan na.”
Mamizing da no aro a tao o ciriciring na am ipanci da o, “Jyabo kato na akmanan
sang no vazay a.”
17Citahen na sira ni Yeso am pacicin na sira. Maniring am, “No si ipanci nyo o
kabo no akman sang a vazay ni Ama ta do to am ikongo na peypeypangayan no
nivatvatkan do Seysyo. Ta maniring am, ‘O Vato a niwalit da no mapatnek so
vahay am nimeyvoga a ney makdeng na aslet no ai no vahay.’
18O meyhabak rana do Vato ori am to rana zemek o tototowang na. O kakasan
no Vato a tao am akman sang, ta meyramis o kataotao na.”
Tomoro so deyking ji Kaysa
(Matay 22:15-22; Make 12:13-17)
19O mangnanao no iwawalam ni Ama ta do to a kano panipanirsirngen da no
mapatanatanang so nakem da si Ama ta do to am makazazap da o nanao ni Yeso
208
Seysyo No Tao
© Bible Society in Taiwan.
a paingen na jira. Am ori o naknakman da so karakep da sya. Am ikanyahey da
o aro a tao.
20Am ori o to da macyozai jya. So nipantan da no tao so nizpi a to napyapya so
nakem a mapacici si Yeso. Ta kalahen da o ciriciring na amraherahet so seyvo.
21Maniring sira ji Yeso am, “Mo Mangnanao, namen katenngan o nanao mo a
yatey manoyong. Namen katenngan imo a yamapeyyangangay so tao. Namen
katenngan imo a yamanoyong a yamangnanao no ciriciring na ni Ama ta do to.
22Ipanci mo pala jyamen do iwawalam ta. Apya o katoro namen so deyking do
panirsirngen no Loma a meyngaran so Kaysa?”
23Katenngan na ni Yeso o keyleylamdam da sya. Am ori o nipancyan na no,
24“Inya kamo pala so asa ka nizpi, ta citahen ko.” Meyratateng am maniring jira
am, “Sino ngaran na kano asyasing a yadomket do nizpi ang.” Maniring sira am,
“Si Kaysa.”
25Maniring si Yeso jira am, “O monganay ji Kaysa am itoro nyo ji Kaysa. O
monganay ji Ama ta do to am itoro nyo ji Ama ta do to.”
26So ikabo no makala da do ciriciring ni Yeso a iraherahet da sya do tangain da
no tao. Ta nipeyzokab da o nitovis na jira ni Yeso. Am ori o ji da na meyzezyaki.
Nanao na ni Yeso so keypirwa na pa mavyay no nimawakwak rana tao
(Matay 22:23-33; Make 12:18-27)
27Aro o tao a macyagom do Satokay a mangay a mapacici si Yeso. Sira rana ori
am ji nganoyong do keypirwa pa mavyay no nimawakwak rana tao.
28Maniring sira am, “Mo Mangnanao, o nanao ni Moyse am no mawakwak o tao
a kabo no anak na am pasakain no kakteh na o mavakes na a keyyan no
komownongan no kakteh na rakeh do karawan.
29No kakwa pa am amyan so papito a meyketeketeh. Mapapapen o rakeh jira
am ji nimeytaodtod a kawakwak na rana.
30Mawakwak rana am pasakain na o mavakes ang no tomonton jira. Mawakwak
ori am abo taodtod na.
31O ikatatlo da am akman sang a kato da twatontonan a meyketeketeh a mahap
so mina kahanghangan no mina rakeh jira. Mawakwak sira am abwata o mina
taodtod da.
32Mownay am mawakwak rana o mavakes ang.
33Manngwa, no marateng o araraw no keypirwa mavyay no tao am sino jira ang
o manoyong a mapeykahanghangan so sang. Ta nimamimin sira o papito a
meyketeketeh ori a nimapasakay sya.”
209
Seysyo No Tao
© Bible Society in Taiwan.
34Maniring si Yeso jira am, “O tao do karawan sicyakwaya am yamapapapen o
mahakay. Sira macivahavahay o mavakes.
35O tao a peyvangonen ni Ama ta do to no makwa a mangay do teyngato am ji
sira meypinazagpit an.
36Ta akman sira so tinsi do yanan ni Ama ta do to a jyawakwak rana. Anak na
sira ni Ama ta do to, ta nipeyvangon na sira.
37Do nivatvatkan na ni Moyse a ciriciring am katenngan ta o kanoyong da
nimavyay rana no nimawakwak a tao. Ta nimamizing na o ciring ni Ama ta do
to do amlila tazici a manci no, ‘Yaken rana am Tao do to na yaken ni Apolahan
a kani Isa kani Yakebo.’
38O peypeypangayan no ciriciring eya am si Ama ta do to rana am Tao do to da
no mavyay a omanoyong jya tao. Tana nimawakwak rana, avyain na sira. Ta o
tao rana do tangain ni Ama ta do to am mamimin a mavyay sira.”
39Amyan so mangnanao no iwawalam ni Ama ta do to a manci no, “Mo
Mangnanao, yatey yapya o ciriciring mo.”
40Nimacipinda no kano nang o kaji da na makadketan ji Yeso a pacicin.
Sivovoong na ni Tawey o Misayya
(Matay 22:41-46; Make 12:35-37)
41Maniring si Yeso jira am, “Ikongo da pancyan no Misayya no tao a sivovoong
ni Tawey.
42Ta maniring si Tawey do nivatvatkan a anwanood am, ‘Maniring si Ama ta do
to do Panirsirngen ko am: Amlisna ka do wanan ko,
43mangay si balinasen ko sira o macioya jimo a tao.’
44Abneken na ni Tawey a Panirsirngen na o Misayya am ikongo
peysivovoongan na syaha.”
Pazimanen na sira o mangnanao no iwawalam ni Ama ta do to
(Matay 23:1-36; Make 12:38-40)
45Amizngen da pa no aro a tao o ciriciring na ni Yeso am amyan pa so ciring na
do macinanao jya. Maniring jira am,
46“Azimanen nyo sira o mangnanao no iwawalam ni Ama ta do to an. Ta da
ikakza o da kapeyyaywayob so pipya ayob a mangonong do rararahan a
komakzeb so tao a omraralay nira. No somdep sira do peyneynozyan am
mangay sira amlisna do lilisnan no meynakem a tao. Akman so sang no
macyakakan sira, ta amlisna sira do pamanongan na.
210
Seysyo No Tao
© Bible Society in Taiwan.
47Littan da o vao a mavakes do kahap da so kangangay da, kato da ngidan so
inozi da mapakapyapya so nakem. Sira rana ori am mangay o kangay na jira no
rako a peyoyaoyyan na ni Ama ta do to.”
Locya 21
Kingking no vao a mavakes
(Make 12:41-44)
1Mangay si Yeso do rako a panaralayan am macita na sira aro so nizpi a tao a
mapakozong so kingking da.
2Meyratateng am to na cita o asa ka vao a mavakes a meykingking so adwa ka
nizpi.
3Maniring am, “Ko pa ciring jinyo am o kingking na no vao a tao eya am yarwaro
pa kano kingking da no karwan no tao.
4Ta o karwan no tao am sira mangap so hepan da, da ipeykingking ji Ama ta do
to. Am o vao a mavakes rana ya am kakwakwan na yabo so ipangakaday am
yana makto o nizpi na ipeykingking.”
Alalaw no makwa
(Matay 24:1-14; Make 13:1-13)
5Ikazyak da no aro a tao o rako a panaralayan a nyamaog no ney yapiya na vato
a kano makakaday a nakem da si Ama ta do to. Maniring si Yeso jira am,
6“O nyo macita rana ya am no marateng o araraw na am jyabo kavezed na no
asa ka vato do jya, do kazdazday da sya.”
7Maniring sira am, “Mo Mangnanao, no mango am makaranes o akman so sang
a vazay. No masasnad o akman so sang a vazay am ikongo tovilan namen jya.”
8Maniring si Yeso am, “Azimanen nyo an. Ta ji kamo a litai an. Ta mangay o
keyyan no aro a tao amvood so ngaran ko a manci no, ‘Yaken am si Kizisto ko,’
a kapanci da pa no, ‘Yamasngen rana o araraw no kavosan no karawan.’ Am ji
nyo ngonoci sira an.
9Tana mamizing nyo o meyliliman a meyyarap am ji kanyo anyaheyan, ta
manmanma pa o akman sang a alalaw an. Am beken pa ori o ikavos no
karawan.”
10Maniring pa jira am, “Masyahahap sira o peycyamahamahatawan na.
11So iyan na no rako a kanini a kano rako abcil a kano ingingnen, kapeytotwaw
na pa no ikeykanyahey no tao apo do hanit a keyyan na pa no rako a
taztazmamaw.
211
Seysyo No Tao
© Bible Society in Taiwan.
12Am do ji na sasnaji pa no alalaw eya am o mahap so ngaran ko a tao am rakpen
da sira no tao a kapakakasi da sira, kangay da nira do peyneynozyan a kaneb
da jira a kangay da nira do tangain no panipanirsirngen.
13Am ipeylimwang nyo do dang o Mapasaray a Ciriciring ko.
14Ji nyo alawan o kaji nyo makatenngan do itovis nyo jira an.
15Ta ipanta ko inyo so teneng nyo, kaji da makatenngan do ciring nyo a tovisan
no maoya ninyo a tao.
16Am ipanazang da inyo no inyapwan nyo a kano kakakteh nyo a kano zipozipos
nyo a kano kagagan nyo. So iyan da jinyo no tatasa wakwaken da.
17Mangay o kaoya da ninyo a mahap so vazay ko.
18Am cyaha, ta apzatan na inyo ni Ama ta do to.
19Ipakowyowyat nyo pa a meyhanhan nyaken. Ta ori o ipakahap nyo so to
meyyonong a ikavyay no pahad nyo.
Alalaw no Yelosaleng
(Matay 24:15-21; Make 13:14-19)
20“No si macita nyo o aro a itaysang amlimot so Yelosaleng am to nyo na tenngi
o kasngen na rana no alalaw nyo an.
21No si makaranes ori am o tao do Yotay am somazok sira. O tao do Yelosaleng
am meypakokowbot sira. O amyan do takey a tao am ji sira ngoli.
22Ta ori rana o araraw na no oyaoya na nira ni Ama ta do to, do kapangononong
na rana no nivatvatkan a mina ciriciring na.
23O mapasoso a kano mangalavat do araraw no nang am to makasi sira an. Ta
amyan so rako a alalaw a mangay domna do Isedi a tao.
24So ikawakwak da do tarem no ipangan a karakep da so tatasa jira yangay do
matarek a pongso. So to da makasii no tao na no Yelosaleng a peyyaliliman da
no beken a tao do Yotay, mangay no si ipanci na ni Ama ta do to sira omtad no
kazapas da so tao do Yelosaleng.
O keypirwa na mai ni Yeso
(Matay 24:29-31; Make 13:24-27)
25“O araw a kano vehan a kano mata no hanit am macitarek rana. Do teyrahem
rana ya am mamimin sira o tao a manyahey no omhakehakeb a rako awa.
26Am ori o nikahamang da manyahey amnanala so akman sang a meydedna jira
alalaw. Ta meygonagonay o masamasaod no hanit.
27So ipakacita da jyaken a Nipamnekan na ni Ama ta do to a tao do cinalab a
meygegcin no azwazway a kano rako a oyowyat ko.
212
Seysyo No Tao
© Bible Society in Taiwan.
28No makaranes rana o alalaw am makowyowyat kamo pa so onowned a
meyhanhan ni Ama ta do to, ta masngen rana omahap jinyo.”
29Meyratateng am nanawen na pa sira so payyaingen na so ciring na. Maniring
am, “No macita nyo o kayo
30a tomyok am katenngan nyo rana o kapeypateyteyka na rana.
31Akman sang ta no macita nyo o meykamadadayan a yeyyak nyo no mata am
to nyo na tenngi o kakeykai na rana tomalamozong ninyo ni Ama ta do to.
32Naknakmen nyo an. Amyan so tao a makapis so vazay eya a meygegcin jinyo.
33Mabalinas o hanit a kano teyrahem am o ciring ko am jyabalinas.
34“Am ori o apzatan nyo do onowned nyo an. Ta ji kamo to ngyop so saki a
maozoz no meykamadadayan a ikeykakza nyo. Ta ji nyo a tenngi o araraw na
no ipeydedna na jinyo.
35Ta o araraw na no nang am akman so tawaz a tomawaz so tao do karawan.
36Ori o ikakdekdeng nyo pa meynozi an. Ta ori o ipakahatas nyo so yaomanam
a alalaw. So ikabo no ikeykarahet nyo do tangain ko.”
37No maraw am mangnanao do rako a panaralayan si Yeso. No mahep am
mangay do Kanlan a tokon a kaitkeh na do dang.
38Mayokay o aro a tao am mangay sira do tangain na do rako a panaralayan a
omamizing so nanao na.
Locya 22
Apyahen na ni Yota a ipanazang si Yeso
(Matay 26:1-5,14-16; Make 14:1-2,10-11; Yowani 11:45-53)
1Masngen rana o ngaranan da Iyeci a ipamaring da so kanen am koman rana
sira so ji nimimway a pang.
2Opanipanirsirngen da no mapatanatanang so nakem da si Ama ta do to a kano
mangnanao no iwawalam ni Ama ta do to am naknakmen da o ahahapan da si
Yeso do limanan da sya. Am ikanyahey da o aro a tao.
3No kano nang am nikovotan ni Satan o onowned na no tao do Isecyadi a
meyngaran so Yota. Iya rana am ikararwa da so ikakarwan no macinanao ji
Yeso.
4Meyratateng am mangay si Yota do panipanirsirngen no mapatanatanang so
nakem da si Ama ta do to a kano panipanirsirngen no omzat do rako a
panaralayan a macisirsiring no kahap na si Yeso a itoro jira.
5So nisarayan da nya. Meyratateng am ipeysirsiring da o itoro da jya nizpi.
213
Seysyo No Tao
© Bible Society in Taiwan.
6Apyahen na ni Yota o kapanta da nya so nizpi am sapahen na rana do araraw
do ikabo no tao a irakep da si Yeso.
Tomalakanen sira so pamaringan da so kanen
(Matay 26:17-25; Make 14:12-16)
7No mamaring sira so kanen do ngaranan da Iyeci am koman sira so ji
nimimway a pang a kapangap da so asa ka kagling.
8Am ori o nitovoyan na ni Yeso si Pite a kani Yowani. Maniring jira am, “Mangay
kamo pa manita so pamaringan ta so kanen an.”
9Maniring sira am, “Do wanjin mo pancyan nyamen a tomalakanen so
pamaringan ta so kanen.”
10Maniring si Yeso am, “Mangay kamo do ili a kapakasinmo nyo so asa ka
mahakay a misson so peraranom. Si masinmo nyo ori am to nyo ngonoci ori a
kasdep nyo do vahay da.
11Si maniring kamo do mapeyvahay sya am, ‘Na ipanahes jimo no amnanao
jyamen do wanjin o pamaringan namen so kanen a vahay,’ kwan nyo an,
12a kangay na ninyo do cinavat no vahay na a kapeysinsinmo nyo do dang so
pamaringan ta so kanen.”
13Mangay sira am todey mangononong o ciring ni Yeso. Am ori o niyan da rana
do dang a mapeykakasa so yaven da.
Ney manowji rana pamaringan da so kanen ni Yeso a kano macinanao jya
(Matay 26:26-30; Make 14:22-26; 1 Kedinto 11:23-25)
14Maseyrem am macihanghang si Yeso do nipamnekan na amlivolivon no
ciriciring na.
15Maniring jira si Yeso am, “Ko isaray o ko kapacihanghang jinyo do na yanam
no alalaw ko.
16Ko pa ciring jinyo am jyabo kapacihanghang ko pa jinyo a mamaring so kanen
do ji na pa mangononongi no peypeypangayan no tanyo kapamaring so kanen
do talamozongan na ninyo ni Ama ta do to a.”
17Ahapen na ni Yeso o kopo a yanan no potaw cyo am isaray na ji Ama ta do to.
Meyratateng am maniring jira am, “Oya rana ya am ahapen nyo a kavonong nyo
sya ayopen.
18Ko ipanci jinyo am papwen ko sicyaraw eya o kaji ko na ngyopan so potaw
cyo mangay no si papwen na ni Ama ta do to o katalamozong na rana ninyo.”
19Meyratateng am ahapen na o pang a kasaray na nya ji Ama ta do to a kakcikcil
na sya vonongen jira. Maniring am, “Oya rana am kataotao ko ya a
214
Seysyo No Tao
© Bible Society in Taiwan.
mapatazadang jinyo do teyngato. So to nyo na amwamooni sya a iyapapaw nyo
jyaken.”
20Mateyka sira koman am akman so sang, ta ahapen na ni Yeso o kopo a yanan
no potaw cyo. Maniring am, “Oya rana am rala ko a nimvoyog a omaing jinyo a
yongkad no vayo a pangozayan a ciring na ni Ama ta do to.
21Am cittey kamo o yamanazang nyaken a tao a yamacihanghang jyaten.
22Ta to ko mangozai a Nipamnekan na ni Ama ta do to do kawakwak da jyaken.
Am o manazang nyaken a tao am to makasi an.”
23Am ori o nipeysingsingkad da do keyyan no tao jira a mapeyvazay so akman
sang.
Ikazyak da o pakarakehen da jira
24Meyratateng am ikazyak da no macinanao jya, “Sino paro jyaten o
pakarakehen ta.”
25Maniring si Yeso jira am, “O panirsirngen rana do karawan am abo ji
ngamizing so akman sang a tao an. So pancyan da no nang makayokod nira tao.
26Am ji kamo akman so sang an. Ta o pakarakehen nyo am ji na pahama o
nakem na. O panirsirngen am inarahen na o kakma ney lamlamsoy a manidong
so tao.
27Omlisna koman a kano peylamlamsoin da tao am sino meyneynakem jira. O
amlisna am ori. Am yaken rana am yako akmey kahanhanan nyo a tao.
28“No myan so alalaw ko am kamo macikaop jyaken.
29Am ori o torwan ko nya jinyo so na nitoro jyaken ni Ama oyowyat na.
30So ipacihanghang nyo jyaken do teyngato no makwa a kalisna nyo do lilisnan
no pakaizain a tomalamozong no sivosivovoong da no rarwa so ikakarwan a
ananak na ni Yakebo.”
Pazimanen na ni Yeso ji Pite o kalalas na jya
(Matay 26:31-35; Make 14:27-31; Yowani 13:36-38)
31Maniring pa si Yeso am, “Mo Simong, cittey si Satan a nipya ni Ama ta do to a
mangay a omlita jinyo.
32Am ko na nipeynozi imo. So ji na ablisi no nakenakem mo jyaken. No mamlis
ka so nakenakem am vavagan mo sira o akma moy kakteh do cinai an.”
33Maniring si Pite jya am, “Mo Panirsirngen, ko na ninakenakem o kapacihza ko
jimo do pamemtengan, kapeynanod ta mawakwak do dang.”
34Maniring si Yeso am, “Mo Pite, ko pa ciring jimo am sicyamahep rana do
itazokokok no manok am ipitlo ka omalalas jyaken.”
215
Seysyo No Tao
© Bible Society in Taiwan.
35Maniring pa si Yeso jira am, “No kakwa pa am nitovoy ko inyo a ji mapalolo
so peyninizpyan a kano aywayob nyo a kano tokap nyo. Am ikongo pa yabo
jinyo.” Maniring sira am, “Yabo rana o namen kalahen.”
36Maniring si Yeso am, “Am o na yanan no peyninizpyan na kano ayob
sicyaikwaya am palolwen da. O abo so ipangan am ipanazang da o aywayob da
kapangap da so ipangan.
37Ko pa ciring jinyo am o ciriciring rana do Seysyo am, ‘Iya am da nipavilang do
meyraraten a tao.’ O ciriciring rana ori am mangay do kataotao ko ori. Ta o
nivatvatkan da ciriciring da jyaken am yamasasnad rana jyaken.”
38Maniring o macinanao jya am, “Mo Panirsirngen, cittey o yadwa ka cinalolot
do jya.” Maniring si Yeso am, “Cyana ori.”
Meynozi si Yeso do Kanlan a tokon
(Matay 26:36-46; Make 14:32-42)
39Makowbot si Yeso do ili am akman sang a mangay do Kanlan a tokon a
kapacihza da no macinanao jya.
40Makaranes sira do dang am ipanci na jira ni Yeso. Maniring am, “Meynozi
kamo an, ta kalittan kamo an.”
41Meyratateng am karwan na sira ni Yeso so kabneng no keytan so karairai a
kapeylilitod na meynozi.
42Maniring am, “Mo Ama, no si apyahen mo am pakarwen mo o yamasagpaw a
alalaw ko an. Am ji mo mangozai o nakenakem ko, ta kapangozay mo do
nakenakem mo.”
43Amyan so asa ka tinsi a nimapo do teyngato a nimangay a omait do oyowyat
na.
44Ta no kapeynozi na am tey meyngen o onowned na. So icyakman na so rala
no anngennget na amiteng. Am arakorako pa o pasyasyan na ni Yeso ji Ama ta
do to.
45Teyka meynozi am meytatanek si Yeso a mangay do macinanao jya.
Makaranes jira am macita na sira meycyaititkeh, ta mapoo sira do
kapakanakem da so yaomanam a alalaw ni Yeso.
46Maniring jira am, “Ikongo nyo ipeykaititkeh. Kayokay kamo na kapeynozi
nyo, ta kalittan kamo.”
Rakpen da rana si Yeso
(Matay 26:47-56; Make 14:43-50; Yowani 18:3-11)
47Ji pa nikomavos o ciring ni Yeso am mangay sira o aro a tao a palolwen na no
asa ka macinanao jya a meyngaran so Yota. Iya rana am to manmanma a
mangay omrapong si Yeso.
216
Seysyo No Tao
© Bible Society in Taiwan.
48Maniring si Yeso jya am, “Mo Yota, mo rapongen yaken a mo kapanazang rana
nyaken a Nipamnekan na ni Ama ta do to?”
49Macita da no karwan da no macinanao ji Yeso am ipanci da, “Mo Panirsirngen,
apya kapanavaz namen no takzes?”
50Patavazen no asa ka tao jira o takzes na do lamlamsoy na no panirsirngen no
mapatanatanang so nakem da si Ama ta do to. Am ori o nikakteb no talinga na
do wanan na.
51Maniring si Yeso am, “Ji mo macilimanan nyaken.” Meyratateng am pinanan
na o talinga no tao ori am apya rana.
52Meyratateng am maniring si Yeso do amrakep sya panipanirsirngen no
mapatanatanang so nakem da si Ama ta do to a kano panipanirsirngen da no
omzat do rako a panaralayan a kano kamanrarakehan da am, “Kamo mapalolo
so takzes nyo a kano sisipzot nyo a yamrakep jyaken? Nyo patpehan jyaken do
manakaw a tao?
53Ko mangday so araraw a yamacitovong jinyo do rako a panaralayan am yanyo
ji ngapa yaken. Am na karateng rana no araraw a yanyo yahap jyaken do na
katalamozong ninyo ni Satan.”
Alalasan ni Pite si Yeso
(Matay 26:57-58,69-75; Make 14:53-54,66-72; Yowani 18:12-18,25-27)
54No kanang am rakpen da si Yeso a kangay da nya do vahay da no panirsirngen
no mapatanatanang so nakem da si Ama ta do to. To na macyazizazawi si Yeso
ni Pite.
55Meyratateng am manangdang sira do inaorod no vahay da amlimot so apoy.
Si Pite rana am macikaop do aro a tao a manangdang.
56Macita na no asa ka tobang da si Pite a macipanangdang am to na ningkaji.
Maniring am, “Kapacihcihza no nya ji Yeso asyo am.”
57Maniring si Pite am, “Ko jyasingkaji ori.”
58Ji pa meyyonownay am to ngyan pa so tao a tomita sya. Maniring am,
“Kapacihcihza mo ji Yeso asyo am.” Maniring si Pite am, “Ko jyatenngi mo ipanci
ang.”
59Hatasen na o asa ka vatvatek no toki am to ngyan pa so asa ka tao a to rana
mapatopos so ciring na a manci no, “Jyabo kalas na. Beken a imo eya o
yanimacihza ji Yeso? Ta ka macikeylyan jya.”
60Maniring si Pite am, “Ko jyatenngi o mo ipanci ang.” Ji na pa teyka o ciring na
am nitazokokokan na rana no manok.
217
Seysyo No Tao
© Bible Society in Taiwan.
61Meyvazingowngaw si Yeso a tomita si Pite am manakem na o mina ciring na
jya ni Yeso a manci no, “Do itazokokok no manok am ipitlo ka omalalas jyaken.”
62Manakem na ori ni Pite am makowbot rana omzezezeng a amlavi.
Peyyaliliman da si Yeso
(Matay 26:67-68; Make 14:65)
63O tomita si Yeso a tao am peyyaliliman da kasipsipzot da jya,
64kabengbeng da so mata na a pacicin. Maniring sira am, “Pancyan pala. Sino
jyamen o yambakbak jimo ang.”
65Aro ciring da a ipeyleylak da sya.
Pacicin da si Yeso do tangain no aro a panipanirsirngen
(Matay 26:59-66; Make 14:55-64; Yowani 18:19-24)
66Madagdag am meysinsinmo rana sira o kamanrarakehan da no tao do Yotay
a meysirisiring nya. Sira rana ori am panipanirsirngen no mapatanatanang so
nakem da si Ama ta do to a kano mangnanao no iwawalam ni Ama ta do to,
kangay da ni Yeso do peykeykaygyan da.
67Maniring sira ji Yeso am, “Pancyan pala jyamen. Manngwa, ka manoyong a si
Kizisto an?” Maniring si Yeso jira am, “Tana ipeypanci ko jinyo am jyabo
kanoyong nyo jyaken a.
68No si myan so ipacici ko jinyo am jyabo kapasapa nyo jyaken a.
69Am makeykai ko rana amlisna do wanan na ni Ama ta do to a ney mowyat na
an.”
70Maniring sira o aro a tao am, “Anak na imo saon ni Ama ta do to?” Maniring si
Yeso jira am, “O nipanci nyo rana am yamanoyong.”
71Maniring sira am, “Tana ji ta makakala so ciring a iraherahet ta sya am cyaha,
ta ta na nimamizing o na iraherahet si Ama ta do to.”
Locya 23
Pacicin da do tangain ni Pilato
(Matay 27:1-2,11-14; Make 15:1-5; Yowani 18:28-38)
1Meyratateng am mamimin sira o tao a mangay ni Yeso do tangain na ni Pilato,
2a kalavat da rana so iraherahet da sya. Maniring sira am, “Namen nimacita ya
yamapasozisozi so keylyan ta a na kapanci pa no ji noro so deyking do
panirsirngen a na kapanci no kataotao na si Kizisto a panirsirngen.”
3Maniring si Pilato ji Yeso am, “Panirsirngen da imo no tao do Yotay?” Maniring
si Yeso am, “Noon, manoyong ori.”
218
Seysyo No Tao
© Bible Society in Taiwan.
4Meyratateng am ipanci na ni Pilato do panipanirsirngen da no
mapatanatanang so nakem da si Ama ta do to a kano aro a tao. Maniring am,
“Ko ji makakala so yamakdeng a raraten no tao eya.”
5Am ikavevevek da amlololos no tao a manci no, “Yanimangnanao ori do Yotay
eya. Am na papwen do Cyadidi yana kangay nya do jya so na pasozisozyan so
aro a tao.”
Pacicin da do tangain ni Helote
6Mamizing na ni Pilato o aro a ciring da am ipanci na jira. Maniring am,
“Yameyvahay do Cyadidi o tao eya?”
7Katenngan na si Yeso a nimapo do yaponged na ni Helote a ili am ori o
nyangayan da nya ji Helote. No kano nang am amyan si Helote do Yelosaleng.
8Macita na ni Helote si Yeso am masaray. Ta nimamizing na rana o aro a vazay
na ni Yeso. Am ori o nikakzeban na sya a citahen so mapangyangyalak a vazay
na.
9Am ori o nipacicyan na si Yeso no aro a ciriciring. Am abwata o asa ka ciring a
nitovis na jya ni Yeso.
10Sira rana o panipanirsirngen no mapatanatanang so nakem da si Ama ta do
to a kano mangnanao no iwawalam ni Ama ta do to am arakorako pa o
patwawen da iraherahet da sya.
11Am ori rana o nipeyyaliliman da jya ni Helote a kano aro a itaysang do dang.
So nipeymetdehan da sya, kapayob da jya so akmey ayob no panirsirngen,
kangay da rana nya ji Pilato.
12O araraw na no nang am niyapwan no kapeykagagan da ni Helote a kani
Pilato. No kabo na pa no vazay ori am ji sira masyakan so kanekanen sira ang.
Ipanci da o kawakwak da sya
(Matay 27:15-26; Make 15:6-15; Yowani 18:39-19:16)
13Nilovot na sira ni Pilato o panipanirsirngen no mapatanatanang so nakem da
si Ama ta do to a kano kamanrarakehan da tao a kano aro a tao.
14Maniring jira am, “O nyo nyai jyaken a tao eya am yakmey yamapasozisozi so
aro a tao. Am ko pacicin do nyo tangain am ko ji makakala so yasa ka raraten
na.
15Si Helote rana am akman sang, ta abo makala na raraten na. Am ori o nyayyan
na nya do jya. So na ikabwata no raraten na a iwakwak ta sya.
16Kapanci ko no tao a somipsipzot jya kapasaway ko rana sya.”
17[Mangday no akman sang kapamaring da so kanen o kato na mangozayan do
pamnekan da no tao a mapasaway so asa ka nipteng da tao.]
219
Seysyo No Tao
© Bible Society in Taiwan.
18Mamizing da no aro a tao o ciriciring na am ikavevek da amlololos a manci no,
“Zakaten nyo a kapasaway mo si Palapa a itoro mo jyamen.”
19Si Palapa rana am mapasobsobna do seyvo a kapanwakwak na so tao. Am ori
o niptengan da sya.
20Naknakmen na ni Pilato o kapasaway na si Yeso. Am ori o nipakekan na so
aro a tao.
21Am ikavevevek da amlololos no aro a tao a manci no, “Padketen do jyojika!
Padketen do jyojika!”
22Ipitlo na sira pacicin ni Pilato am ipanci na jira o, “Ikeykongo raraten na no
nya. Jyabo ko kapakakala so iwakwak ta sya raraten na. Am ori o pancyan ko no
tao a somipsipzot jya kapasaway ko na sya.”
23Mamizing da no aro a tao am ikavevevek da amlololos a manci no, “Padketen
si Yeso do jyojika!” Ji na pasovoy sira am to na rana ngonoci sira,
24kapangozay na ni Pilato do mina ciring da jya no aro a tao.
25Meyratateng am pasawain na si Palapa a nipteng da nimapasobsobna do
seyvo a nimanwakwak so tao a katoro na ni Yeso jira a peyyaliliman da.
Padketen da si Yeso do jyojika
(Matay 27:32-44; Make 15:21-32; Yowani 19:17-27)
26Yangay da si Yeso no itaysang no Loma am masinmo da o asa ka tao do
Cidinay a meyngaran si Simong a omalam a omoli a apo do takey a karakep da
sya a pahanhanen da a somabway no jyojika kapacilolo na ji Yeso.
27O macilolo ji Yeso a aro a tao am amyan so aro a mavakes a ji ngoring amlavi
jya.
28Meyvazingowngaw si Yeso am ipanci na jira. Maniring am, “Inyo rana
mavavakes do Yelosaleng am ji nyo lavii yaken. Apyapya kalavi nyo do kataotao
nyo a kano ananak nyo.
29Ta makeykai rana o kasasnad no araraw no arako a alalaw nyo. So iyan no tao
a manci no, ‘O ji nimeytaodtod a tao a kabwata no ananak da am tey yapya o
ngilin da no akman sang a tao.’
30No marateng ori am amyan so tao a manci nya do rako a tokon so: ‘Kazday
jyamen,’ a kapanci da nya do likta tokon so: ‘Bonbonyey yamen.’
31No si akman sang a vazay da jyaken abo so raraten am mapanepanes pa o
vazay da jinyo.”
32No kano nang am mangap sira so rarwa ka meyraraten a tao pehzahen da ji
Yeso a wakwaken.
220
Seysyo No Tao
© Bible Society in Taiwan.
33Makaranes sira do angayan da ngaranan da Yanga no oo no tao am padketen
da dang si Yeso do jyojika a kapadket da so rarwa ka meyraraten a tao. O asa
am amyan do wanan na. O asa am amyan do ozi na.
34Maniring si Yeso am, “Mo Ama, vonasen mo o raraten da no yamapadket
jyaken a tao an. Ta da jyatenngi o vazay da jyaken.” Meyratateng am
masipangoyongoyot sira o itaysang no Loma amvonong so mina ayob na ni
Yeso.
35Aro tao a meytatanek a tomangara sya. O panipanirsirngen no tao do Yotay
am meykeykaming sira manci no, “Na mavyay sira o tao am no yamanoyong a
na nipamnekan ni Ama ta do to a Kizisto am na ji vyai so kataotao na.”
36Akman sang o aro a itaysang no Loma a meykeykaming nya a kapakasngen
da tomoro no makopad a saki jya.
37Maniring sira am, “No ka manoyong a panirsirngen no tao do Yotay am mo ji
vyai so kataotao mo?”
38O nivatvatkan da do teyngato no oo na kayo am, “Iya ya am Panirsirngen da
no tao do Yotay.”
39O rarwa nimeyraraten a nipazasing da jya nipadket da am amyan so asa a
manci no, “Beken a si Kizisto ka? Mo ji vyai so kataotao mo a kavyay mo
jyamen!”
40Mamizing na no asa ka meyraraten a tao am ioya na. Maniring am, “Yata
meyyangay a yada wakwaken. Manngwa, mo jyanyaheyan si Ama ta do to?
41Manoyong ta ya da wakwaken do katey marahet ta tao. Am iya rana am
yabwata o yasa ka raraten na.”
42Meyratateng am maniring ori ji Yeso am, “Mo Yeso, no si ipirwa ka mai a
meypanirsirngen am manakem mo yaken an.”
43Maniring si Yeso jya am, “Ko pa ciring jimo am macihza ka jyaken sicyaraw
eya mangay do teyngato.”
No kawakwak na ni Yeso
(Matay 27:45-56; Make 15:33-41; Yowani 19:28-30)
44Aknamen na o mararaw am todabo o araw a kapeysarisari na no karatayan
mangay do ikatlo na vatvatek do makoyab.
45Mina todapising o myan do rako a panaralayan a nibengbeng da sya rako a
milakayob.
46Meyratateng am amlololos si Yeso a manci no, “Mo Ama, itoro ko jimo o pahad
ko.” Teyka na o ciring na am mazavat o inawan na.
221
Seysyo No Tao
© Bible Society in Taiwan.
47Macita na no panirsirngen da no itaysang no Loma o aro a vazay am iraralay
na si Ama ta do to a manci no, “Manoyong o tao eya ji meyraraten an.”
48Macita da o akman sang a vazay no tomangara sya a tao am to sira na lavi so
onowned a meypangay rana do vahay da.
49O makasingkad si Yeso a tao a kano nimapo do Cyadidi a macihcihza jya
mavakes am meytatanek sira macyatovang a marai a tomita so vazay ang.
No kangay na mapakakasa sya ni Yoseyvo
(Matay 27:57-61; Make 15:42-47; Yowani 19:38-42)
50-51Amyan so asa ka tao a meyngaran si Yoseyvo a tao do Yotay a meyvahay do
ili a meyngaran so Adimatay. Iya rana ori am tey yapya o iyangay na no nang so
icyatatao na a mapapanala so katalamozong na nyaten ni Ama ta do to. Tana
mina saod na so keyyan na do asa ka panirsirngen am ji na nipya no nang o
mina vazay da si Yeso.
52Mangay ori a macisirsiring ji Pilato so kakas na so kataotao na ni Yeso.
53Meyratateng am mangay na rana pakasen o kataotao na ni Yeso do jyojika a
kapongos na jya no milakayob a yangay do nidokdokan na rana rako a mao. Am
abo pa do dang o nimrakeh a tao a.
54O araraw na no nang am ikalima na zezak a ipeypanam na no kapeywalam no
tao.
55O nimapo do Cyadidi a nimacihza ji Yeso a mavavakes am macilolo sira ji
Yoseyvo a mangay tomita so nipakakasan na sya.
56Omoli sira do vahay da am mapeysinsinmo sira so mahangno a haneng a kato
da mangozayan do iwawalam da a meywalam do ipeyweywalam no tao.
Locya 24
Meyvangon si Yeso apo do heseb na
(Matay 28:1-10; Make 16:1-8; Yowani 20:1-10)
1Madagdag do niciyo am palolwen da na no mavavakes ang o nipeysinsinmo da
mahangno a haneng a mangay do nipakakasan da si Yeso.
2Makaranes sira am to da cita o rako a vato a aneb na a nimalolog.
3Somdep sira am abo rana o kataotao ni Yeso.
4Naknakmen da o akman sang a vazay am to ngyan so rarwa ka tinsi a maniray
so ayob a meytatanek do katangked da.
5So nikanyahey da ambengbeng so moing da. Maniring o rarwa ka tinsi jira am,
“Ikongo nyo ipeykala so mavyay a tao do yanan no nimawakwak a tao.
222
Seysyo No Tao
© Bible Society in Taiwan.
6Yaji ngyan do jya, ta yana nimavyay. Naknakmen nyo an o mina ciring na jinyo
do Cyadidi an. Ta maniring asyo am,
7‘Iya rana am itoro da do lima no ji manaralay a tao a kapadket da sya do jyojika
a kavyay na rana do ikatlo na araw.’ ”
8Am ori o nipakanakman da rana sya no mavavakes so mina ciring na ni Yeso,
9a kakaro da rana do dang a mangay manci nya do asa so ikakarwan a
macinanao ji Yeso a kano aro a tao so nimacita da vazay.
10O ngarangaran da no mavavakes am Matelyan Madiya kani Yeanna kano ina
na ni Yake a meyngaran si Madiya kano karwan da mavakes.
11Am o mina ciring da jira no mavavakes am ji da nganoyngi no nipamnekan na
ni Yeso a omlivolivon no ciriciring na, ta ala da to ngamaoga a ciring, kwan da.
12Si Pite am mina to malalayo a mangay do nipakakasan da sya a kapeylologod
na tomita sya. Am o nivaovaod da rana sya milakayob o nimacita na. Am ori o
nioli na a somavasavak no nimacita na vazay.
Mapacita si Yeso do rarwa ka tao
(Make 16:12-13)
13Do araraw no kano nang am amyan so rarwa ka tao a meypangay do asa ka
ili. O ngaran no ili ori am Imao. O karairai na no ili ori do Yelosaleng am atlo a
ka vatvatek o yalam sya.
14Sira rana ori do nyalaman da am malavat da o mina vazay do araraw no nang.
15Kapyahen da meysirisiring am macisngen si Yeso jira a kapacihza na jira
omalam.
16Macita da si Yeso am ji da na tovili.
17Maniring jira am, “Ikongo nyo malavat ang.” Mamizing da am mina to neyked
sira a marahet nya so onowned.
18O asa ka tao jira meyngaran so Kelopa a mapacici si Yeso. Maniring am,
“Manngwa, mo pa jya nimamizing o vazay do Yelosaleng a yamiseysan do
dang?”
19Maniring si Yeso am, “Ikongo a vazay.” Maniring sira am, “Vazay na ni Yeso a
tao do Nasale. Iya rana am panoyonoywan na so ciring ni Ama ta do to, tey
mowyat so ciriciring do tangain ni Ama ta do to a kano aro a tao.
20Iya rana ori am da todey ngapa no panipanirsirngen no mapatanatanang so
nakem ta si Ama ta do to a kano aro a panipanirsirngen a wakwaken a kapadket
da rana sya do jyojika.
223
Seysyo No Tao
© Bible Society in Taiwan.
21Namen nipanci ya a nimai a mapatastas so Isedi a tao. Am yajyakman sang, ta
ikatlo na araw ya no akman sang a vazay.
22Da nipaogto yamen no yamakanateng a mavavakes, ta sira niomhep a
yanimangay do nipakakasan da sya.
23Am yada jya nimacita do dang o kataotao na. Am ori o da nipeysinaoli a manci
no, ‘Yamyan so namen nimacita a tinsi, na kapanci nya jyamen so na
kanimavyay rana ni Yeso.’
24Yamangay sira o karwan jyamen do nipakakasan da sya a tomita sya am
yajyalas o ciring da no mavavakes, ta yabo rana si Yeso.”
25Maniring si Yeso jira am, “Manoyong kamo a yajyateteneng a tao an. Ta ikongo
nyo ji nganoyngi do ciring da no panoyonoywan na so ciring ni Ama ta do to no
kakwa.
26Manngwa, nyo jyatenngi o kangay no akman sang a alalaw no Misayya a kai
na rana no azwazway na?”
27Meyratateng am pangozayan na o nivatvatkan ni Moyse a kano
panoyonoywan na so ciring ni Ama ta do to a kaononong na rana do mina ciring
da sya do Seysyo a omagaz do kataotao na.
28Masngen rana kapakaranes da do angayan da a ili am to mangonong pa si
Yeso.
29Meyratateng am ipanci da si Yeso a macisan jira, ta makeykai rana o kahep
na. Am ori o nionotan na jira ni Yeso.
30Amhezsad a macihanghang jira si Yeso am ahapen na o myanpaw kasaray na
nya ji Ama ta do to a kapeyketeb na sya a itoro na jira.
31Meyratateng am mina todeywangi o mata da. Am ori o nipakasingkadan da ji
Yeso. Am todabo rana si Yeso.
32Maniring sira do kadwan jira am, “Yanimacisirsiring jyaten do ta
pangonongan a na kapangononong jyaten so Seysyo no kano nang am ta mina
todeyrasi so onowned a yamasaray a omamizing sya!”
33So nikakeykai da nimeysinaoli do Yelosaleng. Makaranes sira do dang am
macita da o asa so ikakarwan a macinanao ji Yeso a kano aro a kararay da a
malovot do dang,
34a makalavat so kanoyong ni Yeso a nimeyvangon rana a kanimapacita na rana
ji Simong.
35O rarwa ori am malavat da o mina vazay da do rarahan no kapeypangay da
do Imao a kapakalavat da so kanimapeyketeb na ni Yeso so myanpaw a itoro
224
Seysyo No Tao
© Bible Society in Taiwan.
na jira. Am ori o nipakatovilan da rana jya. Ori o mina ciring da do aro a tao no
rarwa ori.
Mapacita si Yeso do macinanao jya
(Matay 28:16-20; Make 16:14-18; Yowani 20:18-23; Nimlivolivon 1:6-8)
36Malavat da o aro a vazay am to meytatanek si Yeso do tangain da a manci nya
jira so, “Kokay kamo.”
37Am ori o niogtwan da nya a mapatolin sya do anito.
38Maniring si Yeso jira am, “Ikongo nyo ikanyahey a ji meyhanhan nyaken.
39Cittey kamo o lima ko a kano ai ko so ika yaken na. Beken a kadwan. Pinaney
kamo yaken. Ori o ipakateneng nyo jya, ta ji sira meyyasisi. Ji sira meytotowang
o anito. Cittey kamo. Ta yamyan so asisi ko a kano totowang ko!”
40Meyratateng am ipacita na jira o lima na kano ai na.
41Am katenngan da o kasaray da am ipeyzokab da. Am ori o ji da pa nganoyngi
jya. So peycirngan na jira so, “Yamyan so kanen nyo do jya?”
42Meyratateng am mangap sira so asa cilad a nisazaban a among a patodahen
jya.
43Todahen na jira kakan na rana sya do tangain da.
44Meyratateng am maniring jira si Yeso am, “O aro a vazay rana ya am nimalavat
ko na jinyo no kakwa pa. O nivatvatkan ni Moyse a kano panoyonoywan na so
ciring ni Ama ta do to a kano nivatvatkan a Anwanood a yaomagaz jyaken am
yarana nimangononong.”
45Ori o icyakma dey mababa so nakenakem. So ipakateneng da do Ciriciring no
Seysyo.
46Maniring pa jira am, “O nivatvatkan da do Seysyo a ciriciring am amyan so
alalaw ni Kizisto. Ikatlo na araw am mirwa pa mavyay.
47Am ori o papwen sya do Yelosaleng a meylimwang no mamlis a kano
manvonas so raraten a ciriciring a kangay na do peycyamahamahatawan na.
48Inyo o yongkad no vazay ko a nidomket do Seysyo, do mina kapakacita nyo
so akman sya a vazay a nimangononong rana.
49Tovoin ko jinyo o Seyzi a nipanci na a itoro na jinyo ni Ama. Am to kamo ngyan
do ili eya amnanala sya mangay no si parawaten na jinyo o oyowyat apo do
teyngato.”
Meysinaoli mangay do teyngato si Yeso
(Make 16:19-20; Nimlivolivon 1:9-11)
225
Seysyo No Tao
© Bible Society in Taiwan.
50Meyratateng am palolwen na sira ni Yeso a mangay do meyngaran so Potani
a ili. Amyan sira do dang am ipanlanlag na sira no lima na.
51Ipanlanlag na sira am karwan na rana sira a meycyakavat a mangay do
teyngato.
52Ori o niraralayan da nya masasaray so onowned a meysinaoli do Yelosaleng.
53So nikasangib da rana do rako a panaralayan a omazwazway si Ama ta do to.